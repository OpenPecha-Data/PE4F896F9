༡༩༧༽ ༄༅། བདེར་གཤེགས་སྒྲུབ་པ་བཀའ་བརྒྱད་གསང་བ་ཡོངས་རྫོགས་ཀྱི་ལས་བྱང་གཞུང་སྲོང་གི་རིམ་པ་བཞུགས་སོ། ༡༩༨༽ཤྲཱི་ཧེ་རུ་ཀ་གུ་རུ་ཨ་དྭ་ཡ་ན་མོ། བདེར་གཤེགས་རྒྱལ་བའི་དཀྱིལ་འཁོར་རབ་འབྱམས་ཀུན། །སྒྲུབ་པ་བཀའ་བརྒྱད་གསང་བ་ཡོངས་རྫོགས་སུ། །གདོད་ནས་ལྷུན་གྲུབ་ཆེན་པོར་ཡོངས་འདུས་པའི། །ཁྱབ་བདག་ཆེ་མཆོག་པདྨ་ཐོད་ཕྲེང་མཆོད། །གང་དེའི་ཐུགས་རྗེའི་རོལ་རྩལ་སྒྱུ་འཕྲུལ་ནི། །ཡེ་ཤེས་དཀྱིལ་འཁོར་རྣམ་དགུར་ཤར་བ་ལ། །བསྙེན་སྒྲུབ་མཆོད་བསྟོད་ཕྲིན་ལས་གཞུང་སྲོང་གི་ །ལས་རིམ་གཏེར་གཞུང་ཇི་བཞིན་འདིར་བཀོད་བྱ། །

གུ་རུ་རིན་པོ་ཆེ་ཆོས་ཀྱི་དབང་ཕྱུག་གིས་གཏེར་ནས་སྤྱན་དྲངས་པའི་ཞི་ཁྲོ་བཀའ་བརྒྱད་གསང་བ་ཡོངས་ ༡༩༩༽ རྫོགས་ཆེན་པོའི་བསྙེན་སྒྲུབ་ལས་གཞུང་གི་རིམ་པ་ཇི་ལྟར་བྱ་བ་ནི། ཐོག་མར། གང་དུ་བྱ་བའི་གནས་དེར་ཕྱག་བདར་རྐྱང་ནུལ་སོགས་ལེགས་པར་བྱས་ནས། དེ་ནས་དབང་དང་སྒྲུབ་ཆེན་སོགས་མདུན་བསྐྱེད་གཙོ་བོར་བཏོན་པའི་སྐབས་དག་ཏུ་ནི། དེ་དང་མཐུན་པའི་དཀྱིལ་འཁོར་གྱི་བཤམས་བཀོད་རྒྱས་པར་དགོས་མོད་ཀྱང༌། འདིར་ནི་བདག་བསྐྱེད་རྐྱང་སྒྲུབ་ཀྱི་སྐབས་ཁོ་ནའི་དབང་དུ་བྱས་ཕྱིར། གཏོར་མཆོད་གང་རྒྱས་ཙམ་བཤམས་པའི་ཚུལ་བཤད་པར་བྱ་སྟེ། ཞི་ཁྲོ་བཀའ་བརྒྱད་ལྷ་ཚོགས་ཀྱི་སྐུ་རྟེན་སོགས་ཇི་ལྟར་འབྱོར་བ་བཀྲམ་པའི་མདུན་དུ་ཅོག་རྩེ་སོགས་སྟེགས་བཟང་པོ་ལྷ་གོས་མཛེས་པས་གཡོགས་པའི་ཁར་མེ་ཏོག་སིལ་མ་དཀྲམ་ཞིང༌། རིན་ཆེན་གྱི་སྣོད་ཆེ་བ་ཞིག་ཏུ་ཆེ་མཆོག་ ༢༠༠༽ དཔལ་དགུའི་གཏོར་མ་དཔལ་གཏོར་ཟུར་གསུམ་པ་འཁོར་བརྒྱད་དང་མཐེབ་ཀྱུས་བསྐོར་ཞིང་རྒྱན་དཀར་དམར་གྱིས་མཛེས་པ་སྟེང་ན་དར་མཐིང་ནག་གི་གུར་ཕུབ་པ་གཟི་བརྗིད་དང་ལྡན་པ་དབུས་སུ་བཞག་ དེའི་གཡས་སུ་བླ་མའི་གཏོར་མ། གཡོན་དུ་ཡི་དམ་མཁའ་འགྲོ་ཆོས་སྐྱོང་སྤྱིའི་གཏོར་མ་དང༌། གཡས་ཀྱི་མཐའ་ལོགས་སུ་འདི་ཉིད་ཀྱི་བཀའ་སྲུང་དྲེགས་པའི་སྡེ་དཔོན་སུམ་ཅུའི་སྒེར་གཏོར་གཙོ་བོ་ཟུར་གསུམ་པ་གྲི་རིས་ཅན་ཆེ་བ་གཅིག་ལ་འཁོར་ཟུར་སུམ་ཅུས་བསྐོར་བ་ཤ་ཁྲག་གི་རྒྱན་པ་བཞག་ གཡོན་གྱི་མཐའ་འགྲམ་དུ་དཔལ་གྱི་བཀའ་སྡོད་རྣམས་ཀྱི་གཏོར་མ་ཡང་སྔ་མ་ལྟར། གཙོ་བོ་ནི་ཟུར་གསུམ་གྲི་རས་ཅན་དེ་ཁམས་གསུམ་ཧཱུྃ་སྒྲ་ཅན་ཞེས་ཁྱུང་གི་གཏོར་མ་ཡིན་ལ། དེའི་འཁོར་ནི་ལྷ་གྲངས་མང་བས་གྲངས་མཉམ་པ་ནི་མི་འགྲུབ་ཀྱང་ཇི་ཙམ་ཤོང་ཤོང་གིས་བསྐོར་ཞིང་ཤ་ཁྲག་གིས་བརྒྱན་པ་བཞག་ དེ་དག་གི་གཡས་གཡོན་དུ་ཀ་པཱ་ལར་བདུད་རྩི་སྨན་རག་སྤྱི་ལྟར་དང༌། འདི་ལ་ཁྱད་པར་དུ་བདུད་རྩི་བསངས་ནན་ཞེས་པ།

རིན་ཆེན་གྱི་སྣོད་ཅི་རིགས་པར་ཛཱ་གད་ཆང་ཕུད་བཟང་པོས་བཀང་བ་ཞིག་ཀྱང་གཙོ་གཏོར་གྱི་མདུན་དུ་བཞག་ཅིང༌། གཞན་ཡང་ཕྱི་ནང་གསང་མཆོད་སྤྱན་ ༢༠༡༽ གཟིགས་འདོད་ཡོན་ཕུན་སུམ་པའི་མཆོད་རྫས་དང་བཀོད་པའི་ཁྱད་པར་མཛེས་ཤིང་བརྗིད་ལ་བག་དྲོ་བ་བསྒྲུབ་པ་པོ་རྣམས་སྣང་བ་འགྱུར་ཐུབ་པའི་བཤམ་བཀོད་དང༌། སྤོས་དང་རོལ་མོའི་བྱེ་བྲག་སོགས་མདོར་ན་རྩ་གསུམ་ཞི་ཁྲོ་དམ་ཅན་གྱི་ཚོགས་ཐམས་ཅད་མཉེས་ཤིང་དམ་ལ་འདུ་བའི་རྟེན་འབྲེལ་གྱི་གནད་ཡོད་པས། གཡས་མེད་ཁྱེར་བདེ་སྒྱིད་ངན་གྱི་དབང་དུ་མི་བཏང་བར། གཏོར་ཚོགས་མར་མེ་མཆོད་རྫས་ཡོ་བྱད་ལ་འབགས་རྩོགས་དང་སེར་སྣ་སོགས་སྐྱོན་གྱིས་བསླད་ན། ཡེ་ཤེས་ལྷ་ལ་རྟོག་པའི་འཛིན་པ་དང་བྲལ་ཡང་བཀའ་སྲུང་དམ་ཅན་རྣམས་ནི་ལེགས་ཉེས་ཕྲ་མོ་ལའང་མགུ་ཁང་བྱེད་ཅིང༌། དེའི་ཕན་གནོད་ཀྱི་འབྲས་བུ་སྒྲུབ་པ་པོ་ལ་འཕྲལ་དུ་འབྱུང་ཕྱིར། རྩིངས་ཆོས་སུ་མ་སོང་བར་བྱ་དགོས་པ་ནི་གསང་སྔགས་ཀྱི་དམ་ཚིག་སྒོ་དང་པོ་ཡིན་ནོ། དེ་ནས་ཆོ་ག་དངོས་ལ་འཇུག་པའི་དང་པོར། སྐྱབས་སེམས་ཚོགས་གསོག་སྡོམ་གཟུང་རྣམས་ཀྱི་རང་རྒྱུད་ལས་རུང་དུ་མ་སྒྲུབས་ན་གསང་སྔགས་རྡོ་རྗེ་ཐེག་པའི་ལམ་ལ་འཇུག་པར་མི་དབང་བས་དེ་དག་བྱ་བ་ནི། ཕྱོགས་བཅུ་མཐའ་ཡས་པའི་ཞིང་ཁམས་ན་བཞུགས་པའི་རྒྱལ་བ་སྲས་བཅས་ཡེ་ཤེས་ཀྱི་སྤྱན་ལྡན་རྣམས་ལ་མོས་གུས་གདུང་ཤུགས་ ༢༠༢༽ ཀྱི་འདུན་པ་བསྐྱེད་ཅིང༌། ཇི་སྐད་དུ། ཡེ་ཤེས་ལྷ་ལ་རང་རྒྱུད་ཀྱི། །རྩིས་གདབ་ཁྲིགས་སུ་བཅད་པ་མེད། །གང་ལྟར་མོས་པ་དེ་བཞིན་སྣང༌། །ཞེས་གསུངས་པ་བཞིན་མོས་པའི་རང་གཟུགས་ཇི་ལྟར་འདོད་བཞིན་འཆར་བ་ཡིན་ཕྱིར། འདི་སྐབས་སུ་ཕྱོགས་བཅུའི་རྒྱལ་བ་མ་ལུས་སྒྲུབ་པ་བཀའ་བརྒྱད་ཀྱི་ལྷ་ཚོགས་འབའ་ཤིག་པའི་རྣམ་འགྱུར་གྱི་ཞིང་ཁམས་ཀྱི་ཁྱད་པར་བཞུགས་པར་མོས་ལ་ཚིག་གི་རྗེས་སུ་དོན་སེམས་ལ་དྲན་པའི་ངང་ནས་འདི་སྐད་དུ། ན་མོ། ཕྱོགས་བཅུའི་འཇིག་རྟེན་རབ་འབྱམས་གཞལ་ཡས་ནས། །བླ་མེད་དཀོན་མཆོག་རྒྱལ་བ་སྲས་བཅས་དགོངས། །བདག་སོགས་མཐའ་ཡས་སེམས་ཅན་མ་ལུས་ཀུན། །དུས་འདི་ནས་བཟུང་སངས་རྒྱས་མ་ཐོབ་པར། །ཐུགས་རྗེའི་དབང་གིས་འགྲོ་ལ་དགོངས་མཛད་པའི། །བླ་མ་རྣམས་ལ་ཕྱག་འཚལ་སྐྱབས་སུ་མཆི། །རྩེ་གཅིག་ཐུགས་རྗེས་བྱིན་རླབས་ཡེ་ཤེས་སྐུ། །ཡི་དམ་ལྷ་ལ་ཕྱག་འཚལ་སྐྱབས་སུ་མཆི། །རྩོལ་རྟོག་མི་མངའ་ཡོན་ཏན་ཐུགས་རྗེའི་བདག་

།སངས་རྒྱས་རྣམས་ལ་ཕྱག་འཚལ་༴ ཆགས་པ་མེད་པར་འགྲོ་དོན་མ་ལུས་འབྱུང༌། ༢༠༣༽ དམ་ཅན་རྣམས་ལ་ཕྱག་འཚལ་༴ མ་ནོར་ལཾ་ལ་གནས་མཛད་ཞིང་མཆོག་སྐྱོང༌། །དགེ་འདུན་རྣམས་ལ་ཕྱག་འཚལ་༴ འགྲོ་བའི་དོན་དུ་རང་བྱུང་སྐུ་སྤྲུལ་བ། །པདྨ་འབྱུང་གནས་སྐུ་ལ་ཕྱག་འཚལ་༴ གཅིག་ཤེས་ཀུན་གྲོལ་སྐད་ཅིག་སངས་རྒྱས་སྟོན། །འགྲོ་མགོན་ཆོས་དབང་སྐུ་ལ་༴ ཇི་བཞིན་རྟོགས་པའི་གདེངས་ལྡན་ཐུགས་རྗེའི་བདག་ །རྒྱལ་སྲས་སྨན་ལུང་པ་ལ་༴ མཐར་ཕྱིན་ངེས་པའི་དོན་སྟོན་མཁྱེན་བརྩེའི་སྐུ། །སངས་རྒྱས་དྭགས་སྟོན་སྐུ་ལ་༴ བཀའ་ལུང་དབང་བསྒྱུར་མཐར་ཕྱིན་ངེས་དོན་བདག་ བཛྲ་ཛྙ་ནའི་སྐུ་ལ་༴ གསང་སྔགས་རྒྱུད་འཛིན་ལུང་རིག་ཀུན་གྱི་བདག་ བུ་དྡྷ་ཤྲཱིའི་སྐུ་ལ་༴ སྔོན་གྱི་ལས་པ་གུ་རུས་བྱིན་བརླབས་པ། །གུ་ཎ་ཕ་ལའི་སྐུ་ལ་༴ ཨུ་རྒྱན་ལུང་བསྟན་ཆོས་དབང་ཐུགས་ཀྱི་སྲས། །ཆོས་སྐུ་འོད་ཟེར་སྐུ་ལ་༴ རང་སེམས་ཆོས་སྐུར་རྟོགས་ནས་གཞན་ ༢༠༤༽ དོན་མཛད། །ཡེ་ཤེས་ཀུན་དགའི་སྐུ་ལ་ཕྱག་འཚལ་༴ བསྐྱེད་རྫོགས་མཐར་ཕྱིན་སྒྲུབ་རྒྱུད་བསྟན་པ་འཛིན། །དཔལ་འབྱོར་དབང་ཕྱུག་སྐུ་ལ་༴ མཐུ་སྟོབས་ནུས་པའི་དཔུང་ལ་མངའ་བརྙེས་པ། །ནམ་མཁའ་གུ་རུའི་སྐུ་ལ་༴ སྔགས་ཀྱི་རབ་འབྱམས་བསླབས་གསུམ་རྒྱན་གྱིས་མཛེས། །བསོད་ནམས་རབ་རྒྱལ་སྐུ་ལ་༴ རྒྱལ་བས་བྱིན་རླབས་ལུང་རིགས་ཀུན་གྱི་བདག་ ཨོ་རྒྱན་བསྟན་འཛིན་སྐུ་ལ་༴ ལེགས་ངེས་སྟངས་འཛིན་དངོས་གྲུབ་སྟེར་མཛད་པ། །མཁའ་འགྲོའི་ཚོགས་ལ་ཕྱག་འཚལ་༴ སངས་རྒྱས་བསྟན་བསྲུང་བཀའ་ཡི་བྱ་ར་མཛད། །ཆོས་སྐྱོང་སྲུང་མའི་ཚོགས་ལ་ཕྱག་འཚལ་སྐྱབས་སུ་མཆི། །བཛྲ་ས་མ་ཡ་ཛཿ བཛྲ་ས་མ་ཡ་ཧཱུྃ། ཡོ་ག་ས་མ་ཡ་ཛཿ ཡོ་ག་ས་མ་ཡ་ཧཱུྃ། ཀྲོ་དྷ་ས་མ་ཡ་ཛཿ ཀྲོ་དྡྷ་ས་མ་ཡ་ཧཱུྃ། ཛཿཧཱུྃ་བྃ་ཧོ། བདག་གཞན་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་སྙིང་པོ་སངས་རྒྱས་མ་ཐོབ་ཀྱི་བར་དུ། ༢༠༥༽ དྲིན་ཅན་རྩ་བ་དང་རྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ།

སངས་རྒྱས་བཅོམ་ལྡན་འདས་ལ་སྐྱབས་སུ་མཆིའོ། དམ་པའི་ཆོས་ལ་སྐྱབས་སུ་མཆིའོ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། བླ་མ་ལ་སྐྱབས་སུ་མཆིའོ། སངས་རྒྱས་ལ་༴ ཆོས་ལ་༴ དགེ་འདུན་ལ་༴ བླ་མ་ལ་༴ སངས་རྒྱས་ལ་༴ ཆོས་ལ་༴ དགེ་འདུན་ལ་༴ ཡི་དམ་དཀྱིལ་འཁོར་ལྷ་ཚོགས་རྣམས་ལ་༴ མཁའ་འགྲོ་དཔའ་བོ་དཔའ་མོ་རྣམས་ལ་༴ དམ་པ་ཡེ་ཤེས་ཀྱི་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་སྡན་པ་རྣམས་ལ་སྐྱབས་སུ་མཆིའོ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག་ སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག་ ཉེ་རིང་ཆགས་སྡང་གཉིས་དང་བྲལ་བའི་བཏང་སྙོམས་ཆེན་པོ་ལ་གནས་པར་གྱུར་ཅིག་ ཨོཾ། བདེར་བཤེགས་ཡོངས་ ༢༠༦༽ རྫོགས་རྒྱལ་བ་ཞི་ཁྲོའི་ངང༌། ཆོས་སྐུ་སྤྲོས་བྲལ་བདེ་ཆེན་གདོད་ནས་དག་ ལོངས་སྤྱོད་རྫོགས་སྐུ་བསམ་འདས་བརྗོད་ལས་འདས། །སྤྲུལ་སྐུ་འགྲོ་དོན་རྫོགས་མཛད་བདག་ལ་དགོངས། །ཀུན་ཏུ་བཟང་པོ་ཆེ་མཆོག་ཧེ་རུ་ཀ། །འགྲོ་འདུལ་ཐབས་ཀྱི་གཙོ་བརྒྱད་འཁོར་དང་བཅས། ཡོན་ཏན་སྐུ་གསུང་ཐུགས་དང་ཕྲིན་ལས་བདག་ འདོད་འཇོའོ་ཀུན་མཛོད་ཁྱོད་ལ་ཕྱག་འཚལ་ལོ། ། ཨོཾ། དཔལ་ལྡན་ཞི་ཁྲོ་དབང་ཕྱུག་གསང་བའི་བདག་ །ཕྱི་ནང་གསང་བ་དེ་ཉིད་མཆོད་པའི་སྤྲིན། །སྐུ་གསུང་ཐུགས་མཆོག་ནམ་མཁའི་གཏེར་མཛོད་ཀྱི། །བླ་མེད་མཆོད་སྤྲིན་མཆོག་སྦྱར་མཆོད་པ་བཞེས།། ཨོཾ། ཐོག་མེད་དུས་ནས་འཁོར་འདས་བདག་གཞན་དོན། །གཉིས་མེད་བྱང་ཆུབ་སེམས་སུ་གཅིག་ཉིད་ཀྱང༌། །ལས་ཀྱིས་འཁྲུལ་པས་ཐ་དད་སོ་སོར་བཟུང༌། །གཉིས་འཛིན་ལོག་རྟོག་ཡིད་ཀྱིས་ཐེ་ཚོམ་བྱུང༌། །མ་རིག་བག་ལ་ཉལ་ ༢༠༧༽ བའི་རྣམ་སྨིན་གྱིས། །རྒྱལ་བའི་དགོངས་སྤྱོད་ཟབ་མོའི་གཏིང་མ་རྟོགས། །ཐབས་དང་ཤེས་རབ་ཡ་བྲལ་བླང་དོར་སྤྱད། །ཆེ་མཆོག་གསང་བའི་བཀའ་ལས་འགལ་ཞིང་ཉམས། །འབྲས་བུ་དོན་ཆེན་སྒྲུབ་པའི་རྒྱུར་འགྱུར་པ། །གནོང་འགྱོད་ཞི་བའི་སེམས་ཀྱིས་རབ་སྦྱང་ཞིང༌། །རྩ་བ་ཡན་ལག་སྐུ་གསུང་ཐུགས་ཀྱི་གསང༌། །ཐུན་མོང་མཆོག་དང་བྱེ་བྲག་བསམ་མི་ཁྱབ། །ཇི་ལྟར་གདམས་པ་གཞུང་བཞིན་མ་འགྱིས་པ། །བདེར་གཤེགས་རྒྱལ་བ་ཞི་ཁྲོ་འཁོར་དག་བཅས། །ཐུགས་རྗེ་མངའ་བདག་ཁྱེད་ལ་བཟོད་གསོལ་བཤགས། །

ཨོཾ། ཡེ་ཤེས་རྩལ་གྱིས་སངས་རྒྱས་ས་ནོན་ཅིང༌། །ཐུགས་རྗེའི་ཤུགས་ཀྱིས་གང་འདུལ་འགྲོ་དོན་མཛད། །དུས་གསུམ་མི་འབྲལ་ཀུན་ཏུ་དགོངས་མཛོད་ལ། །དག་ཚངས་མཆོག་གི་དངོས་གྲུབ་སྩལ་དུ་གསོལ། ། ཨོཾ། ཞི་ཁྲོ་རྒྱལ་བ་ཡེ་ཤེས་སྐུ། །འགྲོ་ལ་ཕན་མཛད་ ༢༠༨༽ ཐུགས་རྗེ་ཅན། །སྲིད་པ་གསུམ་གྱི་གཉེན་གཅིག་བུ། །ལྷ་ཡི་ལྷ་རྣམས་དགོངས་སུ་གསོལ། །བདེ་བར་གཤེགས་པ་ཀུན་འདུས་པ། །སྤྲུལ་པ་རྒྱ་མཚོའི་ཚོགས་དང་བཅས། །ཕྱོགས་དུས་ཀུན་ཏུ་བཞུགས་པ་རྣམས། །མ་ལུས་འདུས་པ་མཁྱེན་པར་གསོལ། །བདག་ནི་རྒྱལ་སྲིད་ལོངས་སྤྱོད་དང༌། །རང་དོན་ཆེད་དུ་མི་སྒྲུབ་ཅིང༌། །འགྲོ་གཞན་དོན་དུ་འབད་བརྩོན་ནས། །ཀུན་གྱི་དཔལ་དུ་འགྱུར་བར་བྱ། །ཀུན་མཁྱེན་ཡེ་ཤེས་སྤྱན་སྡན་པས། །བདག་གཞན་ཀུན་གྱི་ལྷག་བསམ་མཁྱེན། །སྤྱན་སྔར་བདག་གིས་དམ་བཅས་པ། །རྣལ་འབྱོར་བསླུ་བར་མི་བགྱིའོ། །ཁེ་དང་གྲགས་པ་འཇིག་རྟེན་ཆོས། །གཡོ་སྒྱུ་ངན་པའི་སེམས་སྤངས་ནས། །ཀུན་ཏུ་བཟང་པོ་བྱང་ཆུབ་སེམས། །དོན་དམ་ཀུན་རྫོབ་ཚུལ་བཟུང་ངོ༌། །སེམས་ཅན་ཐམས་ཅད་འདུས་གྱུར་ཏོ། །བདག་ལ་གནོད་པར་རབ་སྦྱང་ཀྱང༌། །ཤེས་རབ་སྙིང་རྗེ་དང་འབྲལ་བས། །ཡི་དམ་ལྷ་དང་བླ་མ་དང༌། །མཆོད་བཟུང་ཐེག་ ༢༠༩༽ པ་ཆེར་གནས་པ། །སྲོག་གི་ཕྱིར་ཡང་མི་གཏོང་སྒྲུབས། །སྣང་སྲིད་རྨི་ལམ་སྒྱུ་མ་ལ། །འཆི་བའི་འཇིགས་པ་མ་མཆིས་པས། །སྐྱེ་བོ་གཞན་གྱི་དོན་འགྱུར་ན། །བྱང་ཆུབ་སེམས་ཀྱི་སྤྱོད་པ་ཡིས། །རང་དབང་དུ་ནི་སྐྱེ་བ་བླང༌། །བདག་ནི་གཅིག་པུ་ཞི་བདེ་ལ། །མྱུར་འགྲོའི་སྤྲོ་བ་མ་མཆིས་པར། །ཇི་སྲིད་འཁོར་བ་མ་སྟོངས་པར། །བསྐལ་པ་རྒྱ་མཚོར་མི་གཏོང་ཞིང༌། །བྱང་ཆུབ་སེམས་ཀྱི་དགའ་བས་ཀྱང༌། །ཤེས་རབ་ཐབས་ཀྱི་དོན་མཛད་ཚེ། །འགྲོ་བ་ལས་ཀྱི་འདུལ་སྐལ་ལ། །སོ་སོའི་བློ་དང་སྐད་བཞིན་དུ། །ཇི་ལྟར་འཚམས་པ་དེ་སྟོན་ནོ། །རྣལ་འབྱོར་མཆོག་གི་ལམ་ཞུགས་ཏེ། །སྐྱེས་ཆེན་རིག་པ་འཛིན་པ་དག་

།ནུས་པ་ཇི་སྙེད་ཤུགས་ཀྱིས་ནི། །བརྩོན་འགྲུས་འདབ་པས་བསྙེན་བསྐུར་རོ། །གསང་བའི་ཐེག་པ་བླ་མེད་ལ། །རབ་སྡང་གདུག་པའི་ཚུལ་ ༢༡༠༽ འཆང་བ། །ནུས་མཐུ་དྲག་རྩལ་ཅི་ཡོད་ཀྱིས། །མྱུར་དུ་སྒྲོལ་བར་དྲག་བརྩམ་མོ། །ད་ལྟའི་དུས་ཆེན་འདི་ཉིད་ནས། །ཐེག་ཆེན་བླ་མེད་ཐུག་ཀྱི་བར། །དཔལ་ཆེན་བདེ་བར་གཤེགས་རྣམས་ཀྱིས། །ཇི་ལྟར་དམ་བཅས་དེ་བཟུང་ངོ༌། །དེ་ལྟར་འདི་ཡན་ཆད་རྣམས་ཐུན་མོང་གི་སྔོན་འགྲོ་ཡིན་ལ། དེ་ནས་ལས་གཞུང་ཉིད་ལ་ཐུན་མོང་མ་ཡིན་པའི་སྔོན་འགྲོ་དང༌། དངོས་གཞི། རྗེས་དང་གསུམ་གྱི་ས་བཅད་རྩ་ཐོ་གུ་རུ་རིན་པོ་ཆེ་པདྨ་འབྱུང་གནས་ཉིད་ཀྱིས་མཛད་པ་ལས། ༈ ཞི་ཁྲོ་གསང་བ་ཡོངས་རྫོགས་ཀྱི། །སྒྲུབ་ཆེན་ལས་གཞུང་བསྲང་བ་ལ། །སྔོན་འགྲོ་དངོས་གཞི་རྗེས་དང་གསུམ། སྔོན་འགྲོ་ཐུན་མོང་ལས་བདུན་ནི། མཚམས་བཅད། བརྡ་སྒོ་ བརྡ་ཕྱག་འཚལ། དམ་བཅའ། བྱིན་དབབ། མཆོད། བཤགས་བྱ། ཞེས་གསུངས་པའི་དང་པོར་མཚམས་གཅོད་ཀྱི་སྔོན་དུ་བདག་ཉིད་ལྷའི་ཏིང་འཛིན་བསྒོམ་ནས་བར་གཅོད་ཀྱི་བགེགས་བསྐྲད་པ་འདི་བཞིན་ཚིག་དོན་མཐུན་པར་བྱ་སྟེ། ཨོཾ་མ་ཧཱ་ཤུ་ནྱ་ཏཱ་ཛྙཱ་ན་སྭ་བྷཱ་ཨཱདྨ་ཀོཉཧྃ། སྣང་སྲིད་འཁོར་འདས་ཀྱིས་ ༢༡༡༽ བསྡུས་པའི་ཆོས་ཐམས་ཅད་མི་དམིགས་པར་སྟོང་པ་ཉིད་དུ་གྱུར། སྟོང་པའི་ངང་ལས་སྐད་ཅིག་གིས་རྃ་ལས་བསྐལ་པའི་མེ་རབ་ཏུ་འབར་བའི་ཀློང་ན། བདག་ཉིད་སྐད་ཅིག་གིས་ཆེ་མཆོག་ཧེ་རུ་ཀ་དབུ་གསུམ་པ་ཕྱག་དྲུག་པ། ཞབས་བཞི་པ་སྐུ་མདོག་མཐིང་ནག་རབ་ཏུ་འབར་བ། གཡས་ཞལ་དཀར་ལ་འཚེར་བ། གཡོན་ཞལ་དམར་ལ་གཤེ་བ། དབུས་ཞལ་མཐིང་ལ་རྔམས་པ། སྤྱན་གཡས་གསུམ་གྱེན་དུ་གཟིགས་པ། གཡཽན་གསུམ་ཐུར་དུ་གཟིགས་པ། དབུས་གསུམ་ཐད་ཀར་གདངས་མིག་ཏུ་བགྲད་པ། ཞལ་བགྲད་པ་ལྗགས་འདྲིལ་བ་མཆེ་བ་གཙིགས་པ། སྨིན་མ་ཨག་ཚོམ་རལ་པ་ཁཾ་ནག་མུན་ལྟར་གཏིབས་པ། སྙན་དྲུག་གསངས་ལ་མ་འགགས་པར་གསལ་བ། ཞལ་གསུམ་ནས་ཕཊ་སྒྲ་སྒྲོག་པ། ཤངས་གསུམ་ནས་ཧཱུྃ་སྒྲ་འབྱིན་པ།

ཨཏྤལ་ཉི་མ་ཟླ་བས་སྙན་གོང་ ༢༡༢༽ བརྒྱན་པ། ཀླུ་རིགས་ལྔ་སྦྲུལ་གྱི་རྣམ་པས་བརྒྱན་པ། ཕྱག་གཡས་ཀྱི་དང་པོ་ན་རྡོ་རྗེ་རྩེ་དགུ་པ། བར་པ་ན་རྩེ་ལྔ་པ། མཐའ་མ་ན་རྩེ་གསུམ་པ་བསྣམས་པ། གཡོན་གྱི་དང་པོ་ན་བནྡྷ་ལྕང་ལོ་ཅན་ཁྲག་གིས་བཀང་བ། བར་པ་ན་ཐོད་རློན་ཁྲག་གིས་བཀང་བ། མཐའ་མ་ན་ཐོད་སྐམ་ཁྲག་གིས་གང་བ་བསྣམས་པ། གཡས་དང་པོའི་རྡོ་རྗེ་གཡས་དང་པོའི་རྡོ་རྗེ་གཡོན་དང་པོའི་བན་དམར་དཀྲུག་པའི་ཚུལ་གྱིས་ཡུམ་ལ་འཁྱུད་པ། ཞབས་བཞི་བརྐྱང་བསྐུམ་དོར་སྟབས་སུ་བགྲད་པ། གསང་བཀབ་དར་སྣ་ལྔ་དང་སྟ་ཟུར་དར་དཔྱངས་གསུམ་གྱིས་བརྒྱན་པ། སྐུ་སྟོད་ལ་གླང་ཆེན་གྱི་ཀོ་རློན་དང་མི་ལྤགས་ཀྱི་གཡང་གཞི་གསོལ་བ། སྐུ་སྨད་ལ་སྟག་ལྤགས་ཀྱི་ཤམ་ཐབས་དཀྲིས་པ། ཐོད་པ་སྐམ་པོ་ལྔ་ཡིས་དབུ་ལ་བརྒྱན་ཅིང་ཐོད་རློན་ལྔ་བཅུས་དོ་ཤལ་བྱས་པ། ཐལ་ཆེན་ཞག་ཆེན་དམར་ཆེན་གསུམ་གྱིས་ཞལ་གྱིས་འབུར་བཞི་དང་སྐུ་སུལ་ཐམས་ཅད་བརྒྱན་པ། ༢༡༣༽ རྡོ་རྗེའི་གཤོག་པ་གཡས་སུ་གདེངས་པ། རིན་པོ་ཆེའི་གཤོག་པ་གཡོན་དུ་གདེངས་པ། དཔུངས་པ་གཡས་གཡོན་གཉིས་ན་ཡེ་ཤེས་ཀྱི་ཁྱུང་དཀར་ནག་རེ་རེ་ལྡིང་བ། དབུ་སྐྲ་དང་བ་སྤུ་ཐམས་ཅད་ཁྲོ་ཆུང་དང་མཚོན་ཆའི་རྣམ་པར་འཕྲོ་བ་རྡོ་རྗེའི་སླག་པ། དབང་གི་བསེ་ཁྲབ། དཔལ་གྱི་ཆས་བཅུ། དུར་ཁྲོད་ཀྱི་ཆས་བརྒྱད། གར་གྱི་ཉམས་དགུ་ རུས་པའི་རྒྱན་དྲུག་ ཧེ་རུ་ཀའི་རྔམས་བརྗིད་དང་ལྡན་པ། དེའི་པང་དུ་ཡུམ་གནམ་ཞལ་ཀུན་ཏུ་བཟང་མོ་སྐུ་མདོག་མཐིང་ནག་ ཞལ་གཅིག་ཕྱག་གཉིས། ཕྱག་གཡས་ཁ་ཊྭཱྃ་ག་ཡབ་ལ་འཁྱུད་ཅིང་གཡོན་པ་དུང་དམར་གཙོ་ལ་སྟོབ་པ། ཞབས་གཡས་ཕབ་ཀྱི་སྐེད་ལ་འཁྲིལ་ཞིང་གཡོན་བརྐྱང་བ། གཟིག་གི་པགས་པའི་ཤམ་ཐབས་དང་དུར་ཁྲོད་རུས་པའི་དྲ་བས་བརྒྱན་པ། ཡབ་ཡུམ་གཉིས་སུ་མེད་པར་བསྐལ་པའི་མེ་རབ་ཏུ་འབར་བའི་ཀློང་ ༢༡༤༽ ན་བཞུགས་པའི་ཐུགས་ཀའི་ཧཱུྃ་ལས། ཤར་དུ་ཐུགས་ལས་སྤྲུལ་ཏེ་བཛྲ་ཧེ་རུ་ཀ་འཕྲོས། ལྷོར་སྐུ་ལས་སྤྲུལ་ཏེ་གཤིན་རྗེའི་གཤེད་པོ།

ནུབ་ཏུ་གསུང་ལས་སྤྲུལ་ཏེ་རྟ་མགྲིན་དབང་ཆེན། བྱང་དུ་ཕྲིན་ལས་སྤྲུལ་ཏེ་རྡོ་རྗེ་གཞོན་ནུ། ཤར་ལྷོར་གཟི་བརྗིད་ལས་སྤྲུལ་ཏེ་བླ་མེད་ཧེ་རུ་ཀ། ལྷོ་ནུབ་ཏུ་རིགས་ལས་སྤྲུལ་ཏེ་རིག་འཛིན་ཐོད་པ་རྩལ། ནུབ་བྱང་དུ་འཇིགས་བྱེད་ལས་སྤྲུལ་ཏེ་དྲེགས་པ་ཀུན་འདུལ། བྱང་ཤར་དུ་སྟོབས་ལས་སྤྲུལ་ཏེ་སྟོབས་ལྡན་ནག་པོ་འཕྲོས། དེའི་སྟེང་གི་ཕྱོགས་སུ་ཁྲོ་བོ་ཆེན་པོ་ཧཱུྃ་ཀ་ར། ཤར་དུ་རྣམ་པར་རྒྱལ་བ། ལྷོར་གཤིན་རྗེ་གཤེད་པོ། ནུབ་ཏུ་རྟ་མགྲིན་རྒྱལ་པོ། བྱང་དུ་བདུད་རྩི་འཁྱིལ་པ། ཤར་ལྷོར་དབྱུག་པ་སྔོན་པོ། ལྷོ་ནུབ་ཏུ་མི་གཡོ་མགོན་པོ། ནུབ་བྱང་དུ་འདོད་པའི་རྒྱལ་པོ། བྱང་ཤར་དུ་ཁམས་གསུམ་རྣམ་རྒྱལ། འོག་ཏུ་སྟོབས་ ༢༡༥༽ པོ་ཆེ། དེ་ཐམས་ཅད་ཀྱི་སྤྲུལ་པ་ཡང་སྤྲུལ་ཉིང་སྤྲུལ་གསུམ་སྤྲུལ་བསམ་གྱིས་མི་ཁྱབ་པའི་ཕྱག་ན་མཚོན་ཆ་སྣ་ཚོགས་ཀྱི་ཆར་འབེབས་ཤིང་ཞལ་ནས་ཧཱུྃ་སྒྲ་འབྱིན་པར་རོལ་པ་ཁྲོ་བོ་ཆེན་པོའི་དཀྱིལ་འཁོར་དུ་གྱུར། ལྷ་ཚོགས་དེ་དག་ཐམས་ཅད་ཀྱི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་ལས་འོད་ཟེར་འཕྲོས་པས་འོག་མིན་ནས་ཡེ་ཤེས་པ་སྤྱན་དྲངས། གཉིས་སུ་མེད་པར་གྱུར། ཨོཾ་བཛྲ་ཀྲོ་དྷ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊཿ ན་མོ། སངས་རྒྱས་ཀྱི་བདེན་པ་དང༌། 

ཆོས་ཀྱི་བདེན་པ་དང༌། དགེ་འདུན་གྱི་༴ གསང་སྔགས་དང་རིགས་སྔགས་དང་གཟུགས་སྔགས་དང་སྙིང་པོ་དང་ཕྱག་རྒྱ་དང་ཏིང་ངེ་འཛིན་གྱི་བདེན་པ་དང༌། བདེན་པ་ཆེན་པོ་དེ་རྣམས་ཀྱི་མཐུ་དང་ནུས་པ་བྱིན་གྱིས་བརླབས་པ་ལ་བརྟེན་ནས། གནོད་བྱེད་ལོག་འདྲེན་བར་ཆད་འབྱུང་པོ། མི་མིན་མི་རུ་བརྫུ་བ། ལྷ་མིན་ལྷ་རུ་བརྫུ་བ། ༢༡༦༽ གང་དག་ཚེ་དང་སྲོག་ལ་བར་དུ་གཅོད་པ། དཀྱིལ་འཁོར་གྱི་མདངས་འཕྲོག་པ། བདུད་རྩིའི་བཅུད་འཕྲོག་པ། གཏོར་མའི་རོ་འཕྲོག་པ། རཀྟའི་ཞག་འཕྲོག་པ། བདུག་སྤོས་ཀྱི་དྲི་འཕྲོག་པ། མེ་ཏོག་གི་མདངས་འཕྲོག་པ། མར་མེའི་འོད་འཕྲོག་པ། དྲི་ཆབ་ཀྱི་བསུང་འཕྲོག་པ། ཞལ་ཟས་ཀྱི་གཟུགས་འཕྲོག་པ། རོལ་མོའི་སྒྲ་གཅོག་པ། རྣལ་འབྱོར་པའི་དྲོད་ལ་མྱུལ་ཞིང་སྒྲུབ་པ་པོ་ལ་བར་དུ་གཅོད་པ་ཐམས་ཅད་གནས་འདིར་མ་འདུག་པར་གཞན་ལ་ཕར་བྱེར་ཞིག་ དེང་ཞིག་ སོང་ཞིག་ སརྦ་བྷཱུ་ཏ་ཨུཙྪ་ཊ་ཡ་ཕཊཿ ཞེས་ རོལ་མོའི་སྒྲ་དྲག་པོ་དང་ཏིང་འཛིན་གསལ་བས་བགེགས་བསྐྲད་དོ། སླར་ཡང་ལས་གཞུང་ཉིད་ཀྱི་མཚམས་གཅོད་ལ་རིམ་པ་གསུམ་ཡོད་པའི་དང་པོ་རང་བཞིན་ལྟ་བའི་གདེངས་ཀྱིས་བགེགས་སྐྲོད་པ་ནི། བདག་ཉིད་དཔལ་ཆེན་པོའི་སྐུ་གསུང་ཐུགས་རྡོ་རྗེ་གསུམ་གྱི་ངོ་བོར་གསལ་བའི་ངང་ནས། ཧཱུྃ། རྒྱལ་བ་ཞི་ཁྲོ་ཡོངས་རྫོགས་དཀྱིལ་འཁོར་དུ། །སྣང་སྲིད་རྣམ་དག་ཡེ་ཤེས་ལྷ་ཡི་ཚོགས། །ཀུན་བཟང་ཆོས་ ༢༡༧༽ ཀྱི་དབྱིངས་ལས་མ་གཡོས་ཀྱང༌། །རིག་རྩལ་རྣམ་དག་ཐབས་ཤེས་གཡུང་དྲུང་ལྷ། ། འདི་ལ་ལོག་པར་ལྟ་བའི་དགྲ་དག་བགེགས། །བདུད་སྡེ་དཔུང་བཅས་ཐམས་ཅད་ཕྱིར་དེངས་ཤིག་ ཨོཾ་སུམྦྷ་ནི་སུམྦྷ་ནི་ཧཱུྃ། གྲྀ་ཧྣ་པཱ་ཡ་གྲྀ་ཧ་ན་པཱ་ཡ་ཧཱུྃ། ཨཱ་ན་ཡ་ཧོ། བྷ་ག་ཝཱ་ན། བཛྲ་བིདྱ་རཱ་ཛཱ་ཧཱུྃ་ཕཊཿ གཉིས་པ་དྲག་པོ་མཚོན་ཆའི་མཚམས་ཀྱི་བསྲུང་བ་ནི། བདག་ཉིད་དཔལ་ཀྱི་ཐུགས་ཀའི་ཧཱུྃ་ལས་འོད་ཟེར་གྱི་མཚོན་ཆ་སྣ་ཚོགས་བུ་ཡུག་འཚུབ་པ་བཞིན་འཕྲོས་པས་གུར་ཁང་དུ་གྱུར་པར་དམིགས་ལ།

ཧཱུྃ། བདག་ཉིད་དཔལ་ཆེན་ཁྲག་འཐུང་ཐུགས་ཀ་ནས། །དྲག་པོའི་བྱིན་རླབས་མཚོན་ཆའི་འོད་ཟེར་འཕྲོ། །མཚོན་ཆའི་གུར་ཆེན་ཡེ་ཤེས་མེ་དཔུང་འབར། །ཕྱོགས་མཚམས་སྟེང་འོག་ཀུན་ཏུ་ཁྱབ་པར་བསྲུང༌། །ཨོཾབཛྲ་ཙཀྲ་ཏཱིཀཥཎ་ཀརྨ་ཀཱི་ལ་ཡཿ ཛྭ་ལ་རཾ་ཧཱུྃ་ཕཊཿ གསུམ་པ་ཁྲོ་བོ་རོལ་ ༢༡༨༽ མཚམས་ཀྱི་ཚར་བཅད་པ་ནི། སླར་ཡང་བདག་གི་ཐུགས་ཀའི་ཧཱུྃ་ལས་སྤྲུལ་པའི་ཁྲོ་ཚོགས་མཐིང་ནག་རབ་འཇིགས་གྲངས་མེད་འཕྲོས་པས། ཕྱོགས་བཅུའི་བགེགས་རིགས་ཐམས་ཅད་བསྒྲལ་ཏེ་རྣམ་ཤེས་ཆོས་དབྱིངས་སུ་སྤར་ཞིང་གཟུགས་ཕུང་གདན་དུ་བཏིང་བའི་ཁར་བཞུགས་ནས་བར་ཆད་བསྲུང་བར་བསམ་ལ། ཧཱུྃ། དྲེགས་པ་ལྷ་ཆེན་ཕྱོགས་སྐྱོང་བསྣོལ་བའི་སྟེང༌། ། ཆེ་མཆོག་ལ་སོགས་དཔལ་ཆེན་ཁྲོ་རྒྱལ་ཚོགས། གར་དགུའི་ཚུལ་གྱིས་ཧཱུྃ་སྒྲ་སྒྲོག་ཅིང་བཞུགས། །བར་ཆད་འབྱུང་པོ་ཐམས་ཅད་རྡུལ་དུ་རློག་ ཨོཾ་བཛྲ་ཀྲོ་དྡྷ་སྭ་བྷཱ་ཝ་ས་མ་ཡ་རུ་ལུ་རུ་ལུ་ཧཱུྃ་ཕཊཿ ཧཱུྃ་ཧཱུྃ་ཧཱུྃ། བི་ཤྭ་བཛྲ་ཙཀྲ་ཛྭ་ལ་མཎྜ་ལ་ཧ་ལ་ཧ་ལ་ཧཱུྃ་ཕཊཿ ཧཱུྃ། ཕྱོགས་མཚམས་ཀུན་ཏུ་རྡོ་རྗེའི་མེ། །རྣམ་པར་འཕྲོ་བ་རབ་བསམ་སྟེ། ། མ་རུངས་པ་དག་ཚིག་བྱས་ནས། །ཕྱོགས་བཅུ་རབ་ཏུ་འཕྲོ་བར་གྱུར། །ཕྱོགས་མཚམས་ཕུར་བུས་གདབ་ནས་ཀྱང༌། །སྟེང་འོག་ཡན་ལག་བྱིན་གྱིས་རློབས། །བཛྲ་བཛྲ་བཛྲ་རྃ་ཡྃ་ཁྃ༌། ༢༡༩༽ སྔོན་འགྲོའི་ལས་རིམ་གཉིས་པ་བརྡ་སྒོ་དབྱེ་བ་ནི། སྣོད་དང་བཅུད་གཞལ་ཡས་ཁང་དང་ལྷའི་རང་བཞིན་ཡེ་ནས་ཡིན་པའི་ཚུལ་དྲན་པར་བྱས་ཏེ། ཧཱུྃ། སྣང་སྲིད་ཐམས་ཅད་བདེ་ཆེན་གཞལ་ཡས་ཁང༌། །གཟུགས་སྣང་ཐམས་ཅད་རང་རིག་ཡེ་ཤེས་ལྷ། །དེ་ཉིད་མ་རྟོགས་མ་རིག་སྒོ་བཅད་པས། རང་གསལ་ཡེ་ཤེས་འཆར་སྒོ་ད་ཕྱེས་ཤིག་ བྷྲུྃ་པྲ་བེ་ཤ་ཡ་ཕཊཿ གསུམ་པ་བརྡ་ཕྱག་འཚལ་བ་ནི། སྣོད་བཅུད་ལྷའི་དཀྱིལ་འཁོར་དེ་ཐམས་ཅད་ཀྱང་རང་སེམས་ལས་གཞན་སུ་མ་ཡིན་པར་རང་ངོ་ཤེས་པའི་ཕྱག་འཚལ་བ་ནི། ཧཱུྃ། རང་བྱུང་ཡེ་ཤེས་སྙིང་པོ་སེམས་ཀྱི་ལྷ། །མ་རྟོགས་རང་ངོ་རང་གིས་མ་ཤེས་པས། །ཡེ་ནས་རང་དང་འགྲོགས་ཀྱང་ཞལ་མ་མཇལ། །རང་གསལ་བརྡ་ཡི་དོན་དང་མཇལ་ཕྱག་འཚལ།

ཧཱུྃ་ཧེ་རུ་ཀ། ཨ་ཏི་པུ་ཧོ། པྲ་ཏཱི་ཙྪ་ཧོ། བཞི་པ་ལྷ་དངམི་འབྲལ་བར་དམ་བཅའ་བ་ནི། ལྷ་དང་རང་སེམས་དབྱེར་མེད་ཡིན་པར་སྔོན་ཆད་མ་རིག་པ་དེ་ད་ལྟ་རྟོགས་པ་འདི་ལས་མི་འདའ་ཞིང་མི་གཏོང་བར་ཞེས་དམ་བཅས་ཞིང༌། ཧཱུྃ། དུས་གསུམ་ ༢༢༠༽ བདེར་གཤེགས་རྒྱལ་བ་ཞི་ཁྲོའི་ཚོགས། །བསྐལ་པ་སྔོན་འདས་དུས་ནས་ཡི་དམ་ལྷ། །ད་ལྟ་གཉིས་མེད་དོན་དམ་རང་ངོ་ཤེས།། སྲོག་གི་ཕྱིར་ཡང་མི་བཏང་བསྒྲུབ་ལགས་སོ། །ཧཱུྃ་བཛྲ་ཙིཏྟ་ས་མ་ཡ་ཧཱུྃ། བཛྲ་ས་མ་ཡ་ཛཿ ས་མ་ཡ་ཧཱུྃ། ལྔ་པ་བྱིན་དབབ་ནི། བདག་གི་ཐུགས་སྲོག་ཧཱུྃ་ལས་དད་པའི་འོད་ཟེར་ལྕགས་ཀྱུ་ལྟ་བུ་གྲངས་མེད་པ་འཕྲོས་པས། ཕྱོགས་བཅུའི་རྒྱལ་བ་ཐམས་ཅད་ཀྱི་ཐུགས་དམ་རྒྱུད་བསྐུལ་ཏེ་སངས་རྒྱས་མ་ལུས་རྒྱལ་བ་ཞི་ཁྲོ་ཡོངས་རྫོགས་ཀྱི་ལྷའི་རྣམ་པར་བྱོན་ནས་བདག་ལ་དབང་བསྐུར། གནས་ཁང་ཡོ་བྱད་དཀྱིལ་འཁོར་མཆོད་རྫས་ཐམས་ཅད་ལ་བྱིན་གྱིས་བརླབས་པར་མཛད་ཅིང་བདག་དང་སྣོད་བཅུད་ཐམས་ཅད་ཡེ་ཤེས་ཆེན་པོའི་རང་བཞིན་དུ་གྱུར་པར་མོས་ལ། ཧཱུྃ། ཆོས་དབྱིངས་ཡེ་ཤེས་ལྔའི་ཕོ་བྲང་ནས། །ཆོས་སྐུ་སྐྱེ་མེད་དབྱིངས་ལས་མ་གཡོས་ཀྱང༌། །ལོངས་སྐུ་རིགས་ལྔ་ཞི་ཁྲོ་འཁོར་དང་བཅས། །སྤྲུལ་སྐུ་ཡི་དམ་དཀྱིལ་འཁོར་ལྷ་ཚོགས་རྣམས། །ཐུགས་དམ་དབང་གིས་གནས་འདིར་གཤེགས་སུ་གསོལ། །སྐུ་གསུང་ཐུགས་ཀྱི་བྱིན་ ༢༢༡༽ གྱིས་བརླབ་ཏུ་གསོལ། །ཡེ་ཤེས་ལྔ་ཡི་དབང་མཆོག་བསྐུར་དུ་གསོལ། །གསང་བའི་དཀྱིལ་འཁོར་འདི་ལ་བྱིན་ཅིག་ཕབ། །ཁྱེད་ཀྱིས་ཐུགས་རྗེས་མཆོག་གིས་བཟུང་དུ་གསོལ། །ཨོཾ་ཤྲཱི་བཛྲ་ཀྲོ་དྷ་ཧེ་ཝ་དེ་ཝ་སརྦ་དུཥྚན་ཌཱ་ཀི་ནཱི་ས་མ་ཡ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཨཱ་ཝེ་ཤ་ཡ་ཨ་ཨཱཿ དྲུག་པ་མཆོད་པ་འབུལ་བ་ནི། མཆོད་པ་བྱིན་རླབས་རྒྱས་པར་སྤྲོ་ན་སངས་རྒྱས་དྭགས་སྟོན་པས་མཛད་པའི་ལྷན་ཐབས་སོགས་གཞན་ནས་འབྱུང་བ་བཞིན་དང༌། བསྡུས་པ་ནི་གོང་གི་བྱིན་འབེབས་དེས་སྣོད་བཅུད་མ་ལུས་བྱིན་གྱིས་བརླབས་པ་ཡིན་ཕྱིར་དེས་ཆོག་ཅིང༌།

འབུལ་ཚིག་ནི། མཆོད་བྱ་དང་མཆོད་བྱེད་གཉིས་མེད་དུ་ཤེས་པའི་ངང་ནས ཧཱུྃ། རང་དང་གཉིས་མེད་ལྷ་ཚོགས་ལ། །མར་མེ་སྨན་གཏོར་རཀྟ་དང༌། ཕྱི་ནང་གསང་བའི་མཆོད་སྤྲིན་གཏིབས། ཐུགས་དམ་བསྐང་ཕྱིར་འབུལ་གྱི་བཞེས། །ཨོཾ་ཨཱ་ཧཱུྃ། བཛྲ་དྷུ་པེ་ཧཱུྃ་ ༢༢༢༽ བཛྲ་ཨཱ་ལོ་ཀེ་ཧཱུྃ། བཛྲ་གནྡྷེ་ཧཱུྃ། བཛྲ་ཤབྟ་ཧཱུྃ། བཛྲ་སརྦ་པུ་ཛ་མེ་གྷ་ཧཱུྃ། དེས་ནི་ཕྱི་མཆོད་རྣམས་བྱིན་གྱིས་བརླབས་ཅིང་ཕུལ་ནས། ནང་མཆོད་སྨན་གཏོར་རཀྟ་བྱིན་བརླབས་ཡང༌། །རྒྱས་པར་སྤྲོ་ན་གཞན་ནས་བྱུང་བ་ལྟར་དང༌། བསྡུ་ན་གཏེར་གཞུང་ཉིད་ཀྱི་སྔགས་ཀྱིས་བྱིན་རླབས་འདི་ལྟས་འགྲུབ་སྟེ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐཱ། ཞེས་ལན་བདུན་ནམ་གསུམ་གྱིས་རྩ་བརྒྱད་ཡན་ལག་སྟོང་སྦྱར་ཀྱི་བདུད་རྩིའི་རྒྱ་མཚོར་གྱུར་པར་མོས༌། ཨོཾ་ཨཱཿཧཱུྃ་མ་ཧཱ་བ་ལིནྟ་ཏེ་ཛོ་བ་ལིནྟ་བ་ལ་བྷ་ཏེ་གུ་ཧྱ་ས་མ་ཡེ་སྭཱ་ཧཱ། ཞེས་བཟླས་པས་དམ་རྫསགཏོར་མ་འདོད་ཡོན་ཕུན་ཚོགས་ནམ་མཁའ་དང་མཉམ་པར་བསམ། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཕཊཿ ཞེས་བཟླས་པ་ཙམ་གྱིས་རཀྟའི་རྒྱ་མཚོ་སྟོང་གསུམ་གང་བར་གྱུར་པར་བསམ་མོ། གསུམ་པ་ཕྱི་ནང་གསང་བའི་མཆོད་པ་ཐམས་ཅད་བྱིན་གྱིས་བརླབས་པ་ནི། ཨོཾ་སརྦ་ཏ་ཐཱ་ག་ཏ་པཱུ་ཛ། མ་ཧཱ་པཉྩ། མ་ཧཱ་བ་ལིནྟ། མ་ཧཱ་རཀྟ། ༢༢༣༽ ཨ་ཧོ་སུ་ཁ་ས་མ་ཡེ་སྭཱ་ཧཱ། ཞེས་བརྗོད་པས་མཆོད་པའི་རྫས་དང་དངོས་པོར་གྱུར་ཚད་ཐམས་ཅད་རྒྱ་ནམ་མཁའི་ཁམས་དང་མཉམ་ཞིང་རྒྱུན་འཁོར་བ་མ་སྟོངས་ཀྱི་བར་དུ་ཟད་པ་མེད་ཅིང་ཡོངས་སུ་འཕེལ་བས། མཆོད་ཡུལ་ཐམས་ཅད་ཀྱི་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་བསྐྱེད་ནུས་པར་བསམ་མོ། ༈ བདུན་པ་བཤགས་པ་བྱ་བ་ནི། རང་གི་ཐུགས་ལས་སྤྲུལ་པའི་རྩ་གསུམ་ཞི་ཁྲོའི་ལྷ་ཚོགས་མདུན་གྱི་ནམ་མཁར་གང་བར་བཞུགས་པར་མོས་ལ། ཧཱུྃ། བླ་མ་ཡི་དམ་མཁའ་འགྲོ་ཐམས་ཅད་དགོངས། །བསྐལ་བ་སྔོན་ནས་ད་ལྟའི་དུས་ཡན་ཆད། །རྩ་བ་ཡན་ལག་དམ་ཚིག་ཉམས་ཆགས་སོགས། །རང་གནོང་འགྱོད་སེམས་དྲག་པོས་མཐོལ་ཞིངབཤགས། །ཨོཾ་ཨཱཿཧཱུྃ་སྭཱ་ཧཱ།

བཛྲ་ས་མ་ཡ་ཛཿ ར་ར་ཀ། པྲེ་ཏ་ཀ། ཏིཏྱ་ཀ། ནི་བེ་ཤ། དེ་ཝ་ཨ་ལི་བི་ཤུདྡྷེ། དཀཥ་ཤུདྡྷེ་ཤུདྡྷེ་སྭཱ་ཧཱ། ཞེས་བཤགས་པས་སྡིག་སྒྲིབ་ཐམས་ཅད་གཞི་མེད་དུ་བྱང་ཞིང་དག་ནས། མདུན་གྱི་བཤགས་ཡུལ་ཐམས་ཅད་ཀྱང་རང་ཉིད་ལ་ ༢༢༤༽ ཐིམ་མ་ཐག་ རང་ཉིད་ལྷ་ཚོགས་སུ་སྣང་བ་ཐམས་ཅད་ཀྱང་རེ་ཤིག་ལ་སྤྲིན་ནམ་མཁའ་ལ་ཡལ་བ་བཞིན་ཆོས་དབྱིངས་སྟོང་པ་ཆེན་པོར་ཡལ་བར་བསམ་མོ། དེ་ལྟར་འདི་ཡན་ཆད་ཀྱིས་སྔོན་འགྲོའི་ལས་རིམ་བདུན་པོ་གྲུབ་པའོ། ༈ དེ་ནས་དངོས་གཞིའི་ལས་རིམ་སྐོར་ལྔ་ནི། ཏིང་འཛིན་རྣམ་གསུམ་འབྱུང་རིམ་བརྩེགས་པ། །གཞལ་ཡས་ལྷ་བསྐྱེད་བྱིན་རླབས་བསྐུར། །རང་བཞིན་སྤྱན་དྲངས་བརྟན་པར་བཞུགས། །ཕྱག་དང་ཕྱག་རྒྱ་གླུས་མཆོད་ཅིང༌། །ཕྱི་དང་ནང་དང་གསང་མཆོད་འབུལ། །དུག་གསུམ་སྨན་གཏོར་རཀྟ་དང༌། །བདུད་རྩི་བསང་ནན་སྦྱོར་སྒྲོལ་མཆོད། །བསྟོད་བཤགས་འཛབ་བཟླས་དངོས་གྲུབ་བླང༌། །ཞེས་གསུངས་པའི་དངོས་པོར་ཏིང་འཛིན་རྣམ་པ་གསུམ་གྱི་ཐོག་མར་དེ་བཞིན་ཉིད་ཀྱི་ཏིང་ངེ་འཛིན་ནི། སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་རང་སེམས་གདོད་མའི་གནས་ལུགས་ཉིད་ལས་མ་གཡོས་པའི་དོན་ལ་མཉམ་པར་གཞག་སྟེ། ཧཱུྃ། སྤྲོས་མེད་ཡང་དག་དེ་བཞིན་ཉིད། །མཉམ་ཡངས་ཕྱོགས་བྲལ་ཀུན་ཏུ་གདལ། །མ་ནོར་མ་བཅོས་ཆོས་ཀྱི་སྐུ། ། ༢༢༥༽ རང་བཞིན་ལྷུན་གྲུབ་ངང་གིས་གསལ། །ཨོཾ་མ་ཧཱ་ཤུནྱ་ཏཱ་ཛྙཱ་ན་བཛྲ་སྭཱ་བྷཱ་ཝ་ཨཏྨ་ཀོཉཧཾ། གཉིས་པ་ཀུན་ཏུ་སྣང་བའི་ཏིང་འཛིན་ནི། དེ་ལྟ་བུའི་རང་སེམས་ཆོས་སྐུའི་རང་ཞལ་མ་མཐོང་བའི་སེམས་ཅན་བདག་མེད་ལ་བདག་ཏུ་འཛིན་ཞིང་དངོས་མེད་ལ་དངོས་པོར་བཟུང་བས་འཁོར་མ་མཐའ་མེད་དུ་འཁྱམས་པ་རྣམས་ལ་སྟོང་ཉིད་ཀྱི་རྩལ་མདངས་སྙིང་རྗེ་ཕྱོགས་མེད་དུ་བསྒོམ་ཞིང༌། ཧཱུྃ། དེ་བཞིན་ཀུན་ཁྱབ་ཀུན་ཏུ་སྣང༌། །མ་རིག་འཁྲུལ་སྣང་འཁོར་བའི་ཀློང༌། །གཟུང་འཛིན་བག་ཆགས་རབ་ཏུ་འཐས། མ་རྟོགས་སེམས་ཅན་སྙིང་རེ་རྗེ། །ཨོཾ་དྷརྨ་དྷཱ་ཏུ་པྱ་བྷཱ་ཝ་བི་ཤུདྡྷེ་མཎྜ་ལ་ཧཱུྃ།

གསུམ་པ་རྒྱུའི་ཏིང་ངེ་འཛིན་ནི། རང་སེམས་སྟོང་ཉིད་སྙིང་རྗེ་ཟུང་འཇུག་གི་ངོ་བོ་དེ་ཉིད་སེམས་ཅན་གྱི་དོན་རྒྱ་ཆེར་བྱ་བའི་ཕྱིར། སྤྲུལ་པ་ཐམས་ཅད་སྤྲོ་བའི་གཞིའམ་རང་རྒྱུ་རང་རིག་ཡི་གེ་ཧཱུྃ་མཐིང་ནག་འོད་འབར་བ་གཅིག་ཏུ་གྱུར་པ་ཆོས་དབྱིངས་ནམ་མཁའི་ཐོངས་སུ་ཟླ་བ་ལྟར་ལྡིང་བར་དམིགས་ལ། ཧཱུྃ། ཆོས་རྣམས་རང་བྱུང་རྟེན་འབྲེལ་ཏེ། །རྒྱུ་ལས་མ་བྱུང་གང་ཡང་ ༢༢༦༽ མེད། །ཧཱུྃ་ནི་ཐམས་ཅད་སྐྱེད་པའི་རྒྱུ། །དགོས་འདོད་འབྱུང་བའི་ཡི་གེ་བསྒོམ། །ཙཏྟ་བཛྲ་ས་མཱ་དྷི་ཧཱུྃ། བཞི་པ་འབྱུང་བ་རིམ་བརྩེགས་ནི། རང་རིག་རྒྱུའི་ཡི་གེ་ཧཱུྃ་ལས་རྃ་ཡྃ་ཁྃ་གསུམ་འཕྲོས་པ་ལས། མེ་རླུང་ཆུ་གསུམ་གྱི་སྐལ་པ་བྱུང་སྟེ་མ་དག་འཇིག་རྟེན་གྱི་སྣོད་བཅུད་ཐམས་ཅད་བསྲེག་གཏོར་བཀྲུས་ནས་ནམ་མཁའ་སྟོང་པ་མཐའ་དབུས་བྲལ་བར་གྱུར་པ་ལས། སླར་ཡང་རྒྱུའི་ཡི་གེ་ཧཱུྃ་ལས་ཡུམ་ལྔའི་རང་བཞིན་འབྱུང་བ་རྣམས་ཀྱི་ས་བོན་རྣམས་འཕྲོ་བར་བསམ་སྟེ། རྃ་ཡྃ་ཁྃ། ཧཱུྃ། བསྐལ་པ་གསུམ་གྱི་འཇིག་རྟེན་སྟོངས། །ཡེ་ནས་དག་པའི་ངང་ཉིད་ལས། །སྣོད་བཅུད་སྦྱང་ཕྱིར་འབྱུང་རིམ་བརྩེགས། །རྣམ་དག་ཡུམ་ལྔའི་མཁའ་ཀློང་གསལ། ཧཱུྃ་ཨེ་ཡྃ་ར་སུྃ་ཀེཾ་རྃ་བྷྲུྃ། ཧཱུྃ། ཨེ་ལས་ནམ་མཁའ་མཐའ་དབུས་མེད། །ཡྃ་ལས་རླུང་གི་དཀྱིལ་འཁོར་སྟེང༌། །ར་ལས་རཀྟའི་རྒྱ་མཚོ་འཁྱིལ། །སུྃ་ལས་ཞིང་ཆེན་ས་གཞི་གདལ། །ཀེཾ་ལས་རུས་པའི་རི་རབ་སྟེང༌། །རྃ་ལས་བསྐལ་པའི་མེ་དཔུང་འབར། ། ༢༢༧༽ ལྔ་པ་གཞལ་ཡས་ཁང་གདན་དང་བཅས་པ་སྐྱེད་པ་ནི། རྒྱུའི་ཡི་གེ་ཧཱུྃ་ལས་བྷྲུྃ་ཁ་དོག་ལྔ་ལྡན་འཕྲོས་པ་གནས་འགྱུར་བ་ལས་གཞལ་ཡས་ཁང་དུ་གྱུར་ཏེ། ཕྱི་ཕོ་བྲང་ཆེན་པོ་གཅིག་ལ་ནང་དཀྱིལ་འཁོར་ཡོངས་རྫོགས་དགུ་དང་ལྡན་པའི་ཕྱི་རོལ་འཁོར་ཡུག་ཏུ་དུར་ཁྲོད་བརྒྱད་ཀྱིས་བསྐོར་ཞིང༌། དེའི་ཕྱི་རོལ་ཏུ་པདྨ་འདབ་སྟོང་ཁ་གྱེན་དུ་ལྟ་བ་དང༌། གསེར་གྱི་འཁོར་ལོ་རྩིབས་སྟོང་སྟེང་ནས་མར་ཕུབས་པའི་མཐའ་སྐོར་རྡོ་རྗེའི་བྲག་རིས་བསྐོར་བའི་ཕྱི་ནས་ཡེ་ཤེས་ཀྱི་མེའི་ར་གུར་སྟེང་འོག་ཕྱོགས་མཚམས་ཀུན་ཏུ་འབར་བ།

དེའི་ཕྱི་རོལ་འོག་གཞི་ཀེཾ་རུས་ཀྱི་རི་རབ་སྟེང་གི་ཟུར་བཞིར་གཏེར་གྱི་བུམ་པ་རི་བོ་ཙམ་བཞིའི་ཁ་རྒྱན་དཔག་བསམ་གྱི་ཤིང་ལོ་མེ་ཏོག་འབྲས་བུར་འཛོམ་པས་ནམ་མཁའ་ཁྱབ་སྟེ། འདི་དག་གསང་སྔགས་ཀྱི་དཀྱིལ་འཁོར་གཞན་ལས་མ་བཤད་ཀྱང་སྒྲུབ་པ་བཀའ་བརྒྱད་ཀྱི་ཁྱད་ཆོས་ཡིན་ནོ། གདན་བསྐྱེད་པ་ལ་ཡང༌། ཕོ་བྲང་གི་གླིང་དགུ་རེ་རེ་བཞིན་དུ་ནང་གི་དབུས་སུ་གསེར་གྱི་འཁོར་ལོ་རྩིབས་བཞི་མུ་འཁྱུད་དང་བཅས་པ་རེ་རེ་དང༌། ཕོ་བྲང་དབུས་མ་གཙོ་མཆོག་གི་གནས་སུ་འཁོར་ལོའི་ལྟེ་བ་ཟླ་གམ་ ༢༢༨༽ སྒོ་གཅིག་པ། དེའི་ནང་དུ་ཆོས་འབྱུང་མཐིང་ནག་གྲུ་གསུམ་གྱི་སྟེང་དུ་སྣ་ཚོགས་པདྨ་ཟླ་བ་ཉི་མ་རྣམས་བརྩེགས་པའི་ཁར། དྲེགས་པའི་གདན་ནི། ཁྱབ་འཇུག་ དབང་ཕྱུག་ དབང་པོ། ཚོགས་བདག་ བྷྲིངྒི་རི་རི། དགའ་བྱེད་དབང་ཕྱུག་ ཀརྟཱི་ཀ་སྟེ་ལྷ་ཆེན་བརྒྱད། མཐའ་ཡས། དུང་ཁྱོང༌། འཇོག་པོ། པད་ཆེན། སྟོབས་རྒྱུ། རིགས་ལྡན། ཧུ་ལནྟ། བ་སུ་ཀ་སྟེ་ཀླུ་ཆེན་བརྒྱད་པོ་རྣམས་བསྣོལ་བའི་ཁར། བྱོལ་སོང་གཙོ་བོ་བརྒྱད་ནི། མི་འཇིགས་སེང་གེ་ དཔལ་བ་སྟག་ རྔམས་པ་གཟིག་ གཏུམ་པ་དོམ། སྟོབས་གླང་པོ་ཆེ། བརྗིད་པ་མ་ཧེ། འཇིགས་པ་ཆུ་སྲིན། གདུག་པ་སྦྲུལ་དང་བརྒྱད་ཀྱིས་གནོན་པ། དེ་དག་གི་སྟེང་དུ་གསེར་གྱི་འཁོར་ལོ་རྩིབས་བཅུ་གཉིས་པ་བཏིང་བའི་ཁར། འཁོར་བའི་རྒྱུ་ཆགས་སྡང་གཉིས་ཀྱི་རང་གཟུགས་དྲེགས་པ་ཐམས་ཅད་ཀྱི་གཙོ་བོ་དབང་ཕྱུག་དང་ཨུ་མ་གཉིས་ཁ་སྤུབ་དག་གན་རྒྱལ་དུ་བསྒྱེལ་བའི་གདན་དང༌། ཕྱོགས་མཚམས་ཀྱི་གཙོ་བོ་བརྒྱད་ལ་པདྨ་ཉི་ཟླའི་སྟེང་དུ། ཤར་དུ་རུ་དྲ་ཕོ་མོ་བསྣོལ་བ་ལྷོར་ཆུང་གླང་ཟུང་བཞི། ནུབ་ཏུ་ཀླུ་རྒྱལ་ཕོ་མོ། བྱང་དུ་ལྷ་ཆེན་ཕོ་མོ། ཤར་ལྷོར་སྲིད་པའི་ཕོ་་མོ་བསྣོལ་ ༢༢༩༽ བ་ ལྷོ་ནུབ་ཏུ་དར་ཟབ་སྣ་ལྔའི་འབོལ་སྟན། ནུབ་བྱང་དུ་འཇིག་རྟེན་དྲེགས་པ་བསྣོལ་བ། བྱང་ཤར་དུ་དགྲ་བགེགས་བསྣོལ་བའི་གདན་གྱིས་མཚན་པ། རྩིབས་བཞི་རེ་རེ་ལ་ཡང་པདྨ་ཉི་ཟླ་དགྲ་བགེགས་ཀྱི་གདན་དང༌།

སྒོ་བ་རྣམས་ལ་བམ་རོའི་གདན་རེ་དང་བཅས་པ་བསྐྱེད་དོ། ཧཱུྃ། བྷྲུྃ་ལས་རིན་ཆེན་གཞལ་ཡས་ཁང༌། །དུར་ཁྲོད་རབ་འཇིགས་དཀྱིལ་འཁོར་བསྐྱེད།། ཟླ་གམ་ཡེ་ཤེས་འཆར་སྒོའི་དབུས། །ཆོས་སྐུ་འགྱུར་མེད་ཨེ་རུ་གསལ། །བྷཉྫ་སྐམ་རློན་ཕོ་བྲང་བརྩིགས། ། རིན་ཆེན་མཛེས་པའི་དཀྱིལ་འཁོར་དབུས། །འཁོར་ལོ་རྩིབས་བཞི་མུ་འཁྱུད་བཅས། །གྲུ་ཆད་བར་འཁྱམ་སྒོ་འཁྱུད་རྫོགས། །རང་བྱུང་ལྷུན་གྲུབ་ངོ་མཚར་རྩེ། །དྲེགས་པ་པདྨ་ཉི་ཟླའི་གདན། །གཙོ་དང་འཁོར་ལ་འཚམ་པར་བསམ། །བྷྲུྃ་བི་ཤྭ་བི་ཤུདྡྷེ། བྷཉྫ་ཛྙཱ་ན་ཨེ་ཙཀྲ་མཎྜ་ལ་བྷྲུྃ། རུ་དྲ་ཀྲོ་དྷི་ཏི་ར་བམ། མ་སཱུརྻ་མཎྜ་ལ། ཨ་ཙནྟྲ་མཎྜ་ལ། པཾ་པདྨ་མཎྜ་ལ། ༈ དྲུག་པ་ལྷ་བསྐྱེད་པ་ནི། དེ་ལྟར་འབྱུང་རིམ་གཞལ་ཡས་གདན་དང་བཅས་པ་གསལ་ ༢༣༠༽ བའི་ངང་ནས། རང་སེམས་རྒྱུའི་ཡི་གེ་ཧཱུྃ་དེ་ཉིད་བྱ་ཆེན་བཟླས་པ་ལ་བབས་པ་ལྟར་ནམ་མཁའ་དབྱིངས་ནས་ཕོ་བྲང་དབུས་མའི་གདན་གྱི་སྟེང་དུ་བབས་ཏེ། ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་རྒྱལ་བ་ཐམས་ཅད་ལ་མཆོད་པ་འབུལ། འགྲོ་དྲུག་སེམས་ཅན་ཐམས་ཅད་ཀྱི་སྡིག་སྒྲིབ་སྡུག་བསྔལ་སྦྱངས། བསྟན་པའི་རུ་དྲ་གདུག་པ་ཅན་ཐམས་ཅད་ཚར་བཅད། འོད་ཟེར་ཚུར་འདུས་ནས་ཧཱུྃ་ལ་ཐིམ་པ་ཙམ་གྱིས་གནས་འགྱུར་ཏེ། བདག་གི་གཙོ་མཆོག་ཡབ་ཡུམ་དུ་གསལ་བར་བྱ་བ་འདི་ནི་ཆོ་ག་གསུམ་བསྐྱེད་ཀྱི་སྒོམ་ཚུལ་ཡིན་ལ། རྒྱས་པར་མངོན་བྱང་ལྔ་བསྐྱེད་ཀྱི་ལུགས་སུ་བྱེད་ན། ཧཱུྃ་ཡིག་དེས་འོད་ཟེར་སྤྲོ་བསྡུ་དོན་གཉིས་བྱས་ནས་འོད་ཟེར་ཚུར་བསྡུས་ཧཱུྃ་ལ་ཐིམ་མ་ཐག་རྡོ་རྗེ་མཐིང་ནག་རྩེ་དགུ་པ་ལྟེ་བར་ཧཱུྃ་གིས་མཚན་པར་གྱུར། དེ་ལས་འོད་འཕྲོས་དོན་གཉིས་གོང་བཞིན་བྱས་ནས་ཚུར་འདུས་ཡོངས་སུ་གྱུར་པ་ལས་གཙོ་མཆོག་སྐུར་གསལ་བའོ།

 ཧཱུྃ། རྒྱུ་ཡི་ཡི་གེ་གདན་ལ་བབས། །སྤྲོ་བསྡུའི་སྦྱོར་བས་དཔལ་ཆེན་སྐུ། །བདག་ཉིད་ཆེ་མཆོག་ཧེ་རུ་ཀ། །མཐིང་ནག་ཞལ་གསུམ་ཕྱག་དྲུག་པ། །ཞབས་བཞི་གྱད་ཀྱི་དོར་ཐབས་བགྲད། །གཡས་དཀར་གཡོན་དམར་དབུས་མཐིང་ཞལ། །རིགས་ལྔས་དབུ་བརྒྱན་ཐུགས་སྲོག་ཧཱུྃ། །སྤྱན་དགུ་ཞལ་བགྲད་མཆེ་བ་བཙིགས། །གཡས་ཀྱི་ཕྱག་གསུམ་རྡོ་རྗེ་གསོར། །གཡོན་གྱི་ཕྱག་གསུམ་བྷན་དམར་འཛིན། །དུར་ཁྲོད་འཇིགས་པའི་ཆས་ཀྱིས་བརྒྱན། །གནམ་ཞལ་ཡུམ་ཆེན་ཀུན་བཟང་འཁྲིལ། །ཞལ་གཅིག་ཕྱག་གཉིས་སྐུ་མདོག་མཐིང༌། །གཡས་པ་གཙོར་འཁྱུད་ཁ་ཊྭཱཾ་བསྣམས། །གཡོན་པ་དུང་དམར་གཙོ་ལ་སྟོབ། །ཡབ་ཡུམ་སྦྱོར་བའི་བྱིན་རླབས་ལས། །རིགས་བཞི་ལྷ་ཚོགས་འཁོར་བཅས་གསལ། །བསྐལ་པའི་མེ་དཔུང་ཀློང་ན་བཞུགས། ། ཨོཾ་བཛྲ་ཀྲོ་དྷ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊཿ མ་ཧཱ་ཀྲོ་དྷི་ཤྭ་རི་སྟྭ། དེ་ནས་ཡབ་ཡུམ་ཀྱི་མཁའ་གསང་བྱིན་བརླབས་ཤིང་ཐབས་ཤེས་བདེ་སྦྱོར་གྱི་བྱང་ཆུབ་སེམས་ལས་སྲས་འཁོར་སྤྲོ་བ་ནི། མ་སུརྻ་མཎྜ་ལ་ཧཱུྃ་བཛྲ་ཨོཾ། ཨ་ཙནྡྲ་མཎྜ་ལ་ཨེ་ཨཾ། ས་མ་ ༢༣༢༽ ཡ་ཧོ། ས་མ་ཡ་སྟྭ། ར་ཧོ་ཧཾ། རཱ་ག་ཡ་མི། ས་མ་ཡ་མུ་དྲ་པྲ་ཝེ་ཤ་ཡ་ཕཊཿ ཨོཾ་ཨོཾ་ཨོཾ། ཧཱུྃ་ཧཱུྃ་ཧཱུྃ། ཕཊ་ཕཊ་ཕཊ། སྥ་ར་ཎ་ཕཊཿ ཧཱུྃ་ཧཱུྃ་ཧཱུྃ་ཧཱུྃ། དེ་ལྟར་ཡབ་ཡམ་སྦྱོར་བས་བྱང་སེམས་ཡུམ་གྱི་པདྨ་ནས་ཡབ་ཀྱི་གསང་བའི་ལམ་དུ་ཡར་ལོག་པ་ཧཱུྃ་མཐིང་ནག་ཉིས་འབྲེལ་བརྒྱད་དུ་གྱུར་པ་རྣམས་གཙོ་བོའི་ཐུགས་ཀ་ནས་ཕྱིར་འཕྲོས་ཏེ་ཕྱོགས་མཚམས་བརྒྱད་ཀྱི་གདན་ཐོག་ཏུ་བབས་གནས་གྱུར་བས་ལྷ་སོ་སོའི་སྐུར་གྱུར་པར་བསམ་ལ། ཧཱུྃ། དཔལ་ཆེན་ཡབ་ཡུམ་ཐུགས་ཀ་ནས། །ཕྱོགས་བཞི་མཚམས་བཞིའི་དཀྱིལ་འཁོར་དུ། །མཐིང་ནག་ཧཱུྃ་ཆེན་ཡིག་འབྲུ་སྤྲོ། ཁྲག་འཐུང་ཡབ་ཡུམ་སྲས་བཅས་བསྐྱེད། །ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ་ཧཱུྃ། ཧཱུྃ། ཤར་དུ་བཛྲ་ཧེ་རུ་ཀ། །བཛྲ་ཀྲི་དྷི་ཤྭ་རི་ཡུམ། །རིགས་བཞི་ལ་སོགས་འཁོར་བཅས་ལ། །

ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ་ཕཊཿ ཧཱུྃ། ལྷོ་རུ་འཇམ་དཔལ་གཤིན་རྗེའི་གཤེད། ། ༢༣༣༽ ཟ་བྱེད་བཻ་ཏྲ་ནག་མོ་ཡུམ། །རིགས་བཞི་ལ་སོགས། ཨོཾ་ཨ་ཀྲོ་ཏེ་ཀ་ཡ་མཱནྟ་ཀ་ཧ་ན་མ་ཐ་བྷཉྫ་ཧཱུྃ་ཕཊཿ ཧཱུྃ། ནུབ་ཏུ་དབང་ཆེན་རྟ་མཆོག་དཔལ། །པདྨ་གཟི་ལྡན་ཁྲོ་མོ་ཡུམ། རིགས་བཞི་༴ ཨོཾ་པདྨ་ཏ་ཀྲྀ་མ་ཧཱ་ཀྲོ་དྷ་ཧ་ཡ་གྲཱྀ་ཝ་ཧུ་ལུ་ཧུ་ལུ་ཧཱུྃ་ཕཊཿ ཧཱུྃ། བྱང་དུ་རྡོ་རྗེ་གཞོན་ནུ་ཆེ། །འཁོར་ལོ་རྒྱས་འདེབས་དཔལ་གྱི་ཡུམ། །རིགས་བཞི་༴ ཨཱོཾ་བཛྲ་ཀཱི་ལི་ཀཱི་ལ་ཡ། སརྦ་བིགྣན་བྃ་ཧཱུྃ་ཕཊཿ ཧཱུྃ། ཤར་ལྷོར་བླ་མེད་ཧེ་རུ་ཀ། །ཀྲོ་དྷི་ཤྭ་རི་ཧཱུྃ་ཕཊཿ ཧཱུྃ། ལྷོ་ནུབ་རིག་འཛིན་ཐོད་པ་རྩལ། །རྡོ་རྗེ་རྣལ་འབྱོར་གསང་བའི་ཡུམ། །རིགས་བཞི་༴ ཨོཾ་བཛྲ་མ་ཧཱ་གུ་རུ་སརྦ་ཧཱུྃ་ཕཊཿ ཧཱུྃ། ནུབ་བྱང་དྲེགས་པ་ཀུན་འདུལ་ཆེ། །ཁམས་གསུམ་སྲིད་པའི་སྤྱི་འདུལ་ཡུམ། ། ༢༣༤༽ རིགས་བཞི་༴ ཨོཾ་བཛྲ་ཙཎྜ་སརྦ་དུཥྚན་ཕཊཿ ཧཱུྃ། བྱང་ཤར་སྟོབས་ལྡན་ནག་པོ་ཆེ། །འབྱུང་བ་ལྔ་ཡི་བདག་མོ་ཡུམ། །རིགས་བཞི་༴ ཨོཾ་བཛྲ་སརྦ་དུཥྚན་ཨེ་ཛ་བྷྱོ་ཧཱུྃ་ཕཊཿ ཧཱུྃ། ཉི་མ་དང་ནི་འོད་ཟེར་བཞིན། །དཔལ་ཆེན་སོ་སོའི་སྤྲུལ་འཁོར་བཅས། །ཕྱི་རོལ་སྒོ་བ་རིགས་བཞི་ནི། །ཡ་མན་པྲཛྙ་པདྨ་བིག་ ལྕགས་ཀྱུ་ཞགས་པ་ལྕགས་སྒྲོག་དྲིལ། །ཚོམ་བུ་དགུ་ཡི་ལྷ་ཚོགས་རྣམས། ། སྐུ་མདོག་ཕྱག་མཚན་རྒྱན་ཆ་ལུགས། །མ་འདྲེས་ཡོངས་སུ་རྫོགས་པར་གསལ། །ཛཿཧཱུྃ་བྃ་ཧོ། ཧཱུྃ། ཕྱི་རོལ་ལྕགས་རི་འཁོར་ཡུག་ལ། །མཁའ་འགྲོ་དབང་ཕྱུག་གིང་ལངྒ༌། འབར་མ་མ་སྲིང་བཀའ་སྡོད་ཚོགས། །བསམ་གྱིས་མི་ཁྱབ་ཡོངས་་རྫོགས་གཏིབས། །མ་ཧཱ་མུ་དྲ་ས་མ་ཡ་ཧོ། ༈ དེ་ལྟར་ཕོ་བྲང་གླིང་དགུ་རེ་རེ་བཞིན་དུ་གཙོ་བོ་ཡབ་ཡུམ་གྱི་ཕྱོགས་བཞིར་རིགས་བཞི་ཡབ་ཡུམ་དང༌། ལྷག་མ་ཐམས་ཅད་རང་རང་བར་འཁྱམས་སུ་བཞུགས་ཤིང༌། སྒོ་བཞིར་རང་རང་གི་སྒོ་བ་རྣམས་དང་བཅས་ ༢༣༥༽ ཡོངས་བསྡོམ་གྱི་ལྷ་གྲངས་ནི། ཆེ་མཆོག་ཡོན་ཏན་གྱི་ལྷ་ཚོགས་སུམ་ཅུ་སོ་གཉིས།

ཡང་དག་ཐུགས་ཀྱི་ལྷ་ཚོགས་ལྔ་བཅུ་རྩ་བརྒྱད། འཇམ་དཔལ་སྐུའི་ལྷ་ཚོགས་ལྔ་བཅུ་རྩ་དགུ་ པདྨ་གསུང་གི་ལྷ་ཚོགས་དགུ་བཅུ་རྩ་བརྒྱད། ཕུར་པ་ཕྲིན་ལས་བདུན་བཅུ་རྩ་བཞི། མ་མོ་རྦོད་གཏོང་ལྷ་ཚོགས་བདུན་ཅུ་དོན་དགུ་ རིག་འཛིན་སློབ་དཔོན་ལྷ་ཚོགས་ཉི་ཤུ་རྩ་དྲུག་ འཇིག་རྟེན་མཆོད་བསྟོད་ཀྱི་ལྷ་ཚོགས་བཞི་བཅུ་ཐམ་པ། དམོད་པ་དྲག་སྔགས་ཀྱི་ལྷ་ཚོགས་ཉི་ཤུ་རྩ་བརྒྱད། དཔལ་གྱི་བཀའ་སྡོད་ཀྱི་ལྷ་ཚོགས་ཉིས་བརྒྱ་དང་སོ་དྲུག་རྣམས་བསྡོམ་པས་བདུན་བརྒྱ་ཉེར་ལྔར་བསྡུས་པ་ཡིན་ནའང༌། ནང་ཚན་དུ་ཕྱེས་ན། འབུམ་ཕྲག་ཡངས་པའི་མཁའ་འགྲོ་མ་འབུམ་ཚོ་ཉི་ཤུ་ཡོད་ཀྱང་འདིར་འདི་དག་གི་གཙོ་མོ་ཉི་ཤུ་ལ་བསྡུས་ནས་བགྲངས་པ་ཡིན་ནོ། དེ་ལྟར་ལྷ་ཚོགས་ཐམས་ཅད་ཀྱང་ངོ་བོ་གཅིག་ལ་རྣམ་འགྱུར་ཐ་དད་པའི་གཙོ་བོ་སོ་སོའི་འཁོར་ཐམས་ཅད་ཀྱང་ཉི་མ་དང་འོད་ཟེར་གྱི་ཚུལ་ལྟར་རང་བྱུང་ལྷུན་གྲུབ་ཏུ་གསལ་བའི་ལྷ་ཚོགས་ཐམས་ཅད་ཀྱི་སྤྱི་བོར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་དཀར་པོ། མགྲིན་པར་པད་དམར་འདབ་བརྒྱད་ཀྱི་ཟེའུ་འབྲུར་ཨཱཿདམར་པོ། ཐུགས་ཀར་ རྡོ་རྗེ་རྒྱ་གྲམ་མཐིང་གའི་ལྟེ་བར་ཧཱུྃ་མཐིང་ནག་གིས་མཚན་པ་རེ་རེ་བསྒོམ་པར་བྱའོ། ༢༣༦༽ ༈ བདུན་པ་དབང་བསྐུར་བ་ནི། ལྷ་ཐམས་ཅད་ཀྱི་གནས་གསུམ་འབྲུ་གསུམ་ལས་འོད་འཕྲོས་འོག་མིན་ཆོས་ཀྱི་དབྱིངས་ནས་རྒྱལ་བ་ཀུན་བཟང་རིགས་ལྔ་ཡབ་ཡུམ་ལ་ཕྱོགས་བཅུའི་རྒྱལ་བ་སྲས་བཅས་ཉི་ཟེར་གྱི་རྡུལ་བཞིན་བྱོན་ནས་བདག་དམ་ཚིག་འཁོར་བཅས་རྣམས་ལ་སྐུ་གསུང་ཐུགས་ཡེ་ཤེས་ལྔའི་དབང་བསྐུར་བར་མོས་ལ། རང་བྱུང་དཀྱིལ་འཁོར་དཔལ་ཆེན་ཚོགས། །ཡེ་ཤེས་རྣམ་ལྔའི་དབང་བསྐུར་ཅིག་ །ཨོཾ་ཨཱ་ཧཱུྃ། ཨོཾ་ཧཱུྃ་སྭཱ་ཧྲིཿཧ་ཨོཾ་ན་མ་སརྦ་ཏ་ཐཱ་ག་ཏ་ཀཱ་ཡ་ཝཀྩིཏྟ་ཛྙཱ་ན་པཉྩ་བཛྲ་སྭ་བྷཱ་ཝ་ཨཏྨ་ཀོཉཧཾ། ཞེས་དབང་བསྐུར་བའི་དབང་རྟགས་སུ་ལྷ་ཐམས་ཅད་ཀྱི་དབུའི་གཙུག་ཏུ་ཀུན་བཟང་དང༌། གཞན་རྒྱལ་བ་རིགས་ལྔ་རྣམས་ལྷ་སོ་སོའི་རིགས་མཐུན་གྱིས་གཙོ་བོ་མཛད་པའི་རིགས་ལྔས་དབུ་བརྒྱན་པའོ།

བརྒྱད་པ་ཡེ་ཤེས་པ་སྤྱན་དྲངས་པ་ནི། ལྷ་གཙོ་འཁོར་རང་རང་སོ་སོའི་ཐུགས་ཀ་ནས་འོད་ཟེར་ ༢༣༧༽ ཚད་མེད་བཞིའི་ལྷ་མོ་གྲངས་མེད་པ་འཕྲོས་པས། རང་བཞིན་གྱི་གནས་ན་ཡེ་ཤེས་སེམས་དཔའ་རྣམས་ཀྱི་ཐུགས་རྒྱུད་བསྐུལ་བས། ཆོས་སྐུ་ལས་གཟུགས་སྐུར་བཞེངས་ཏེ་ནམ་མཁའི་ཁམས་ཁེངས་པར་བྱོན་པའི་མོས་པ་དང་དད་གདུང་བསྐྱེད་ལ། ཧཱུྃ། རྣམ་དག་ཆོས་དབྱིངས་མཉམ་ཉིད་ལས། །ཞི་ཁྲོ་ཡོངས་རྫོགས་སྐུ་བཞེངས་ལ། །སྲིད་གསུམ་གདུག་པའི་ཚོགས་བསྒྲལ་ཕྱིར། །གནས་འདིར་སྤྱན་འདྲེན་གཤེགས་སུ་གསོལ། །ཨོཾ་ཨེ་ཧྱེ་ཧེ་ཛཿཧཱུྃ་བྃ་ཧོ། ས་མ་ཡ་ཧྲིཾ་ཧྲིཾ་ཛཿ དགུ་པ་བཞུགས་གསོལ་ནི། དེ་ལྟ་བུའི་ལྷ་ཚོགས་ཐམས་ཅད་ཡེ་ནས་རང་རིག་ཡེ་ཤེས་སུ་དབྱེར་མེད་ཀྱང༌། རྣམ་པ་སྒྱུ་མ་ཙམ་དུ། གཙོ་བོ་ལ་གཙོ་བོ། འཁོར་ལ་འཁོར་གཉིས་མེད་དུ་ཐིམ་པར་བསམ་ཞིང༌། ཧཱུྃ། བདེར་བཤེགས་ཀུན་འདུས་དཀྱིལ་འཁོར་འདིར། །དམ་ཚིག་ཡེ་ཤེས་དབྱེར་མེད་པར། །ཆུ་ལ་ཆུ་བཞག་ཇི་བཞིན་དུ། །དུ་མརོ་གཅིག་བརྟན་པར་བཞུགས། །ས་མ་ཡ་ཨ་ཝེ་ཤ་ཡ་ཏིཥྛ་སྟྭ། དགུ་པ་ཕྱག་འཚལ་བ་ནི། ༢༣༨༽ བདག་ཉིད་ཀྱི་ཐུགས་ཀ་ནས་སྤྲུལ་པའི་ལྷ་ཚོགས་བཞི་ལ་རང་འདྲའི་འཁོར་ཚོགས་གྲངས་མེད་པས་བསྐོར་བ་འཕྲོས་པས་དཀྱིལ་འཁོར་གྱི་ཕྱོགས་བཞི་ནས་ཕྱག་བམས་གྱིས་མི་ཁྱབ་པ་བཙལ་ནས་སླར་རང་གི་ཐུགས་ཀར་ཐིམ་པར་བསམ་ཞིང༌། ཧཱུྃ། ཆོས་རྣམས་རང་བཞིན་ཡེ་ནས་དག་ རྟོག་འཁྲུལ་འཇིག་རྟེན་སེམས་ཅན་ལ། །སྐུ་གསུང་ཐུགས་ཡོན་ཕྲིན་ལས་སྟོན། །དཀྱིལ་འཁོར་ལྷ་ལ་ཕྱག་འཚལ་ལོ། །ཨ་ཏི་པུ་ཧོ། ན་མཿཧྲི། སླར་ཡང་ཕྱག་འཚལ་རྒྱས་པར་སྤྲོ་ན་ཆོས་བཀའ་འདི་ཉིད་བ་རག་བཤགས་སྐོངས་ནས་གསུངས་པའི་ཕྱག་འཚལ་ཡང་སྐབས་འདིར་དྲངས་ཏེ། ན་མོ། ཡོན་ཏན་ཕུན་ཚོགས་བླ་མ་རྣམས་ལ་ཕྱག་འཚལ་ལོ། །དམིགས་མེད་སྤྲོས་བྲལ་ཆོས་ཀྱི་སྐུ་ལ་ཕྱག་འཚལ་ལོ། །བདེ་ཆེན་ལོངས་སྤྱོད་རྫོགས་པའི་སྐུ་ལ་ཕྱག་འཚལ་ལོ། །འགྲོ་མགོན་སྤྱིར་ཡང་སྤྲུལ་པའི་སྐུ་ལ་ཕྱག་འཚལ་སྐུ་ལ་༴

གནས་ལུགས་མི་འགྱུར་རྡོ་རྗེའི་སྐུ་ལ་༴ ཡང་དག་མངོན་པར་བྱང་ཆུབ་སྐུ་ལ་༴ ཉོན་མོངས་ཞི་བྱེད་ཞི་བའི་ལྷ་ལ་༴ ལོག་ལྟ་ཚར་གཅོད་ཁྲོ་བོའི་ཚོགས་ལ་༴ ཐབས་མགོན་ཚེ་བདག་འཇམ་དཔལ་ ༢༣༩༽ སྐུ་ལ་ཕྱག་འཚལ་ལོ། །སྐྱོན་བྲལ་སྒྲ་སྒྲོག་པདྨ་གསུང་ལ་༴ ཡང་དག་དོན་རྟོགས་བཛྲ་ཐུགས་ལ་༴ དུག་ལྔའི་ནད་སེལ་བདུད་རྩི་སྨན་ལ་༴ དྲེགས་པ་འཇོམས་མཛད་ཕུར་པའི་ཚོགས་ལ་༴ འབྱུང་བའི་མངའ་བདག་མ་མོའི་ཚོགས་ལ་༴ ས་དང་ལམ་རྫོགས་རིག་འཛིན་རྣམས་རྣམས་ལ༴ བསྟན་པ་བསྲུང་མཛད་དམ་ཅན་རྣམས་ལ་༴ དགྲ་བགེགས་བདུད་འདུལ་མངའ་བདག་ཚོགས་ལ་་ཕྱག་འཚལ་ལོ།། རྩ་བའི་བླ་མ་རྒྱུད་པའི་རྗེ། །དངོས་གྲུབ་སྩོལ་བའི་ཡི་དམ་ལྷ། །ལས་བྱིན་རློབས་པའི་མཁའ་འགྲོ་མ། །རྩ་བ་གསུམ་ལ་ཕྱག་འཚལ་ལོ། །ཕྱི་དཀོན་མཆོག་གསུམ། ནང་རྩ་བ་གསུམ། གསང་བ་སྐུ་གསུམ། སངས་རྒྱས་དང་བྱང་ཆུབ་སེམས་དཔལ་ཐམས་ཅད་ལ་ཕྱག་འཚལ་ལོ། མཆོད་པ་འབུལ་ལོ། སྡིག་པ་བཤགས་སོ། དགེ་བ་ལ་རྗེས་སུ་ཡི་རང་ངོ༌། སྐུ་མྱ་ངན་ལས་མི་འདའ་བར་འགྲོ་བ་སེམས་ཅན་གྱི་དོན་རྒྱ་ཆེན་པོ་མཛད་དུ་གསོལ་ལོ། བཅུ་གཅིག་པ་ཕྱག་རྒྱ་གར་མཆོད་ནི། སླར་ཡང་བད་གཉིད་ཀྱི་ཐུགས་ ༢༤༠༽ ཀ་ནས་མཆོད་པའི་ལྷ་མོ་བསམ་གྱིས་མི་ཁྱབ་པ་རྣམས་ཀྱིས་མཆོད་པའི་རྣམ་གྲངས་མཐའ་དག་རིམ་པ་བཞིན་འབུལ་བར་དམིགས་ཏེ། ཐོག་མར་ལྷ་སོ་སོའི་སྐུ་མདོག་ཕྱག་མཚན་བཞུགས་སྟངས་སོགས་ཇི་ལྟ་བའི་རྣམ་འགྱུར་དང་མཐུན་པའི་ཕྱག་རྒྱ་གར་གྱི་མཆོད་པ་བསམ་ལ། ཧཱུྃ། གདུལ་བྱའི་མོས་བློ་ཐ་དད་པས། །ཞི་དང་ཁྲོ་དང་འདྲེས་པའི་ཚུལ། །སྐུ་མདོག་ཞལ་ཕྱག་བསམ་འདས་ཀྱང༌། །ལྷ་ནམས་གསལ་འདེབས་གར་ཆོད་འབུལ། ། ཧཱུྃ། སྡེ་དཔོན་ཆེ་མཆོག་ཧེ་རུ་ཀ། །དབུ་གསུམ་ཕྱག་དྲུག་ཞབས་བཞི་བགྲད། །གཡས་དཀར་གཡོན་དམར་དབུས་མཐིང་ཞལ། །རིགས་ལྔས་དབུ་བརྒྱན་ཐུགས་སྲོག་གསལ། ། གཡས་ཀྱི་ཕྱག་གསུམ་རྡོ་རྗེ་གདེངས། །གཡོན་གྱི་ཕྱག་གསུམ་བྷན་དམར་འཛིན། །ཡུམ་ཆེན་གནམ་ཞལ་ཀུན་བཟང་མོ། །གཡས་པ་གཙོར་འཁྱུད་ཁ་ཊྭཱ་ག་

གཡོན་པ་ཆགས་པའི་དུང་དམར་སྟོབ། །ཡབ་ཡུམ་ཐབས་ཤེས་ཟུང་འཇུག་རྒྱ། །ཕྱག་རྒྱ་གར་གྱི་མཆོད་པ་བཞེས། ། ༢༤༡༽ མ་ཧཱ་མུ་དྲ་པཱུ་ཛ་ཧོ། ཧཱུྃ། དཔལ་ཆེན་བཛྲ་ཧེ་རུ་ཀ། །དབུ་གསུམ་ཕྱག་དྲུག་༴ གཡད་དཀར་རིགས་ལྔས་༴ གཡས་གསུམ་རྩེ་དགུ་ཁ་ཊྭཱ་རྔ༌། གཡོན་གསུམ་དྲིལ་བྷན་རྒྱུ་ཞགས་བསྣམས་ །ཡུམ་ཆེན་ཀྲོ་དྷི་ཤྭ་རིམ། །གཡས་པ་གཙོ་༴ གཡོན་པ་དུང་༴ ཡབ་ཡུམ་ཐབས་ཤེས་༴ ཕྱག་རྒྱ་གར་༴ མ་ཧཱ་མུ་དྲ་པཱུ་ཛ་ཧོ། ཧཱུྃ། དཔལ་ལེན་འཇམ་དཔལ་གཤིན་རྗེ་གཤེད། །དབུ་གསུམ་༴ གཡས་དཀར་༴ རིགས་ལྔས་༴ གཡས་གསུམ་བེ་ཅོན་རལ་གྲི་སྟ། །གཡོན་གསུམ་སྡིགས་མཛུབ་མདུང་བྷན་དམར། །ཡུམ་ཆེན་བཛྲ་བེ་ཏཱ་ལི། །གཡས་པ་གཙོར་༴ གཡོན་པ་༴ ཡབ་ཡུམ་༴ ཕྱག་རྒྱ་༴ མ་ཧཱ་མུ་༴ ཧཱུྃ། དཔལ་ལེན་རྟ་མགྲིན་པདྨ་དབང༌། །དབུ་གསུམ་༴ གཡས་དཀར་གཡོན་སྔོ་དབུས་དམར་ཞལ། །དབུ་གཙུག་རྟ་སྐད་ཕྱོགས་བཅུར་སྒྲོག་ རིགས་ལྔས་༴ གཡས་གསུམ་རྡོ་རྗེ་ཁ་ཊྭཱ་ཞགས། །གཡོན་གསུམ་དྲིལ་བུ་བྷན་དམར་སྒྲོགས། ། ༢༤༢༽ ཡུམ་ཆེན་ཨེ་ཀ་ཛཱ་ཊི་མ། གཡས་པ་གཙོར་༴ གཡོན་པ་ཆང་༴ ཡབ་ཡུམ་༴ ཕྱག་རྒྱ་༴ མ་ཧཱ་མུ་༴ ཧཱུྃ། དཔལ་ཆེན་རྡོ་རྗེ་གཞོན་ནུ་ཆེ། །དབུ་གསུམ་༴ གཡས་དཀར་༴ རིགས་ལྔས་༴ གཡས་གཉིས་རྩེ་དགུ་རྩེ་ལྔ་སྟེ། ། གཡོན་གཉིས་མེ་དཔུང་ཁ་ཊྭ་ག་ མཐའ་གཉིས་རི་རབ་ཕུར་བུ་འདྲིལ། །ཡུམ་ཆེན་འཁོར་ལོ་རྒྱས་འདེབས་མ།། གཡས་པ་༴ གཡོན་པ་༴ ཡབ་ཡུམ་ཐབས་ཤེས་༴ ཕྱག་རྒྱ་༴ མ་ཧཱ་མུ་དྲ་༴ ཧཱུྃ། དཔལ་ཆེན་བླ་མེད་ཧེ་རུ་ཀ། །དབུ་གསུམ་༴ གཡས་དཀར་༴ རིགས་ལྔས་༴ གཡས་སུ་རྡོ་རྗེ་ཁྱུང་སྦྲུལ་ཞགས། ། གཡོན་གསུམ་དུང་དམར་ཞིང་ག་འུ། །ཡུམ་ཆེན་ཉི་ཞི་མུ་ཁ་ལེ། །གཡས་པ་༴ གཡོན་པ་༴ ཡབ་ཡུམ་༴ ཕྱག་རྒྱ་༴ མ་ཧཱ་མུ་དྲ་པཱུ་ཛ་ཧོ། ཧཱུྃ། དཔལ་ལེན་རིག་འཛིན་ཐོད་པ་རྩལ། །ཞལ་གཅིག་ཕྱག་གཉིས་ཞབས་གཉིས་བགྲད། །སྐུ་མདོག་དཀར་དམར་རུས་རྒྱན་མཛེས། །རིགས་ལྔས་༴ རྡོ་རྗེ་དྲིལ་བུ་ཕྱག་རྒྱ་བསྒྱུར། །ཡུམ་ཆེན་ཆོས་ ༢༤༣༽ དབྱིངས་རྣལ་འབྱོར་མ། །གཉིས་མེད་འཁྲིལ་སྦྱོར་བདེ་ཆེན་བསྐྱེད། །གཡས་པ་དུང་༴

ཡབ་ཡུམ་ཕྱག་རྒྱ་༴ མ་ཧཱ་༴ ཧཱུྃ། དཔལ་ཆེན་དྲེགས་པ་ཀུན་འདུལ་ཆེ། །དབུ་གསུམ་༴ གཡས་དཀར་༴ རིགས་ལྔས་དབུ་༴ གཡས་གསུམ་རྡོ་རྗེ་ལྷ་བརྒྱད་མགོ་ གཡོན་གསུམ་བྷན་དམར་ཀླུ་བརྒྱད་མགོ་ ཡུམ་ཆེན་སྲིད་པ་སྤྱི་འདུལ་མ། །གཡས་པ་༴ གཡོན་པ་༴ ཡབ་ཡུམ་༴ ཕྱག་རྒྱ་༴ མ་ཧཱ་༴ ཧཱུྃ། དཔལ་ཆེན་་སྟོབས་ལྡན་ནག་པོ་ཆེ། །དབུ་གསུམ་༴ སྐུ་མདོག་མཐིང་ནག་འཇིགས་པ་ལ་༴ རིགས་ལྔས་༴ གཡས་གསུམ་རྡོ་རྗེ་ལྷ་བརྒྱད་སྙིང༌། །གཡོན་གསུམ་བྷན་དམར་ཀླུ་བརྒྱད་སྙིང༌། །ཡུམ་ཆེན་འབྱུང་བ་ལྔ་ཡི་བདག་ གཡས་པ་གཟུགས་ཁམས་མཁའ་ལ་འདེགས། །གཡོན་པ་འདོད་ཁམས་ས་ལ་གནོན། །ཡབ་ཡུམ་༴ ཕྱག་རྒྱ་༴ མ་ཧཱ་མུ་དྲ་པཱུ་ཛ་ཧོ། ཧཱུྃ། སོ་སོའི་རིགས་བཞི་འཁོར་ཚོགས་རྣམས། །ཞལ་དང་ཕྱག་མཚན་ཅིར་ཡང་བསྒྱུར། །བདེར་གཤེགས་ཐམས་ཅད་གར་གྱི་ ༢༤༤༽ བདག་ ཕྱག་རྒྱ་གར་གྱི་མཆོད་པ་བཞེས། །མ་ཧཱ་མུ་དྲ་པཱུ་ཛ་ཧོ། བཅུ་གཉིས་པ་ནང་འདོད་ཡོན་ལྔའི་མཆོད་པ་ཕུལ་བ་ནི། སྣང་སྲིད་སྣོད་བཅུད་ཀྱི་འདོད་ཡོན་མཐའ་དག་བློས་བླངས་ནས་ཕུལ་ཞིང༌། ཨོཾ། མཆོད་པའི་ཕྱག་རྒྱ་ཆེན་པོ་ནི། །སེམས་ཀྱི་ཡིད་བཞིན་སྤྲིན་ཚོགས་གཏིབས། །གཟུགས་སྒྲ་དྲི་རོ་རེག་བྱ་ཚོགས། །འདོད་ཡོན་ལྔ་ལྡན་མཆོད་པ་བཞེས། །ཨོཾ་སརྦ་པཱུ་ཛ་ས་མ་ཡ་ཧོ། བཅོ་ལྔ་པ་གསང་མཆོད་ནི། ཉོན་མོངས་པ་དུག་ལྔ་ཡེ་ནས་ཡེ་ཤེས་ལྔར་ལྷུན་གྱིས་གྲུབ་པའི་རང་བཞིན་དུ་རྟོགས་པའི་མཆོད་པ་འབུལ་ཞིང༌། ཧཱུྃ། འདོད་ཆགས་ཞེ་སྡང་གཏི་མུག་ཆེ། །ང་རྒྱལ་ཕྲག་དོག་ཉོན་མོངས་ལྔ༌། །ཡེ་ནས་རིགས་ལྔའི་རང་བཞིན་ཏེ། །སྦྱོར་སྒྲོལ་ཏིང་འཛིན་དམ་ཆོས་བཞེས། །ཧ་ལ་པཉྩ་པཱུ་ཛ་ཧོ། ཧ་ལ་པཉྩ་ཁ་རཾ་ཁཱ་ཧི། བཅུ་དྲུག་པ་དེ་ཁོ་ན་ཉིད་དུག་གསུམ་གཏན་ཡན་ལག་གི་མཆོད་པ་ནི་འཁོར་བར་འཁྱམས་པའི་དུག་གསུམ་པོ་རྩད་ནས་བཅད་པའི་ཕྱིར། ལྷ་མོ་རྣམས་ཀྱིས་ཁམས་གསུམ་སེམས་ཅན་གྱི་རྒྱུད་ལ་ཡོད་པའི་དུག་གསུམ་ཐམས་ཅད་གཏི་མུག་ཤ། འདོད་ཆགས་ ༢༤༦༽ ཁྲག་ ཞེ་སྡང་རུས་པའི་རྣམ་པར་གཏོགས་ཀྱི་ཞལ་དུ་ཕུལ་ཞིང་མཆོད་པས།

སེམས་ཅན་གྱི་དུག་གསུམ་བག་ཆགས་དང་ལབཅས་པའི་ཁུངས་སྟོང་པར་བསམ་ལ། ཤ་ཁྲག་རུས་པ་རྣམ་པ་གསུམ། །དུག་གསུམ་མཆོད་པ་བླ་ན་མེད། །ཡེ་ནས་སྐུ་གསུམ་རང་བཞིན་ཏེ། །རང་གྲོལ་ཉིད་དུ་མཆོད་པ་བཞེས། །མ་ཧཱ་མཾ་ས། མ་ཧཱ་རཀྟ། མ་ཧཱ་ཀེཾ་ནི་རི་ཏི་ཁཱ་ཧི། བཅུ་བདུན་པ་བདུད་རྩི་སྨན་མཆོད་བྱ་བ་ལ་གསུམ་སྟེ། སྨན་གྱི་ཆེ་བའི་ཡོན་ཏན་བརྗོད་པ་དང༌། ལྷ་ཚོགས་རྣམས་ལ་ཇི་ལྟར་འབུལ་བ་དང༌། སྨན་གྱི་དངོས་གྲུབ་བླང་བ་དང་གསུམ་གྱི་དང་པོ་ནི། ཧཱུྃ། རང་བྱུང་གདོད་ནས་རྣམ་པར་དག་ རྩ་བརྒྱད་སྟོང་ལས་སྦྱར་བའི་སྨན། །རིགས་ལྔ་དམ་ཚིག་ལྔ་ཡི་དངོས། །ཡེ་ཤེས་ལྔ་རྫོགས་སྒྲུབ་པའི་རྫས། །རྒྱུད་ལྔ་སེམས་ཅན་ཀུན་གྲོལ་ཕྱིར། །དུག་ལྔ་སེལ་བའི་བདུད་རྩི་ཆེ། །ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐཿ གཉིས་པ་བདུད་རྩི་འབུལ་བ་ལ་སྤྱིར་འབུལ་བ་དང༌། བྱེ་བྲག་ཏུ་འབུལ་བ་གཉིས་ཀྱི་དང་པོ་ནི། ཧཱུྃ། རྩ་བརྒྱད་ཡན་ལག་སྟོང་ ༢༤༧༽ སྦྱར་བའི།

།ཐུན་མོང་མཆོག་དང་ཁྱད་འཕགས་འདི། །དུས་གསུམ་བླ་མ་ཡ་དམ་ལྷ། །རྒྱལ་བ་ཞི་ཁྲོའི་ལྷ་ཚོགས་ལ། ། རྣམ་དག་བདུད་རྩིའི་དམ་རྫས་མཉེས་མཆོད་པ་འབུལ། །ཐུགས་རྗེ་བརྩེར་དགོངས་དངོས་གྲུབ་སྩོལ། །ཨོཾ་ཨཱ་ཧཱུྃ་སརྦ་པཉྩ་ཨ་མྲྀ་ཏ་ཁ་རྃ་ཁཱ་ཧི། བྱེ་བྲག་རྒྱས་པར་ལྷ་སོ་སོའི་མཚན་དོན་ལྟར་འབུལ་བ་ནི། ཧྲཱི། དམ་སྐོངས་དབང་དང་ཤེས་རྒྱུད་ལུང་སྟོན་པའི། །ངེས་པའི་དོན་སྟོན་རྡོ་རྗེའི་སློབ་དཔོན་ལ། །རྣམ་དག་བདུད་རྩི་དམ་རྫས་མཉེས་མཆོད་འབུལ། །ཐུགས་རྗེ་བརྩེར་དགོངས་དབང་དང་དངོས་གྲུབ་སྩོལ། །ཞི་བ་ལྷུན་གྱིས་གྲུབ་པའི་དཀྱིལ་འཁོར་ནས། །སངས་རྒྱས་བཞི་བཅུ་རྩ་གཉིས་ལྷ་ཚོགས་ལ། །རྣམ་དག་༴ ཐུགས་རྗེ་བརྩེར་༴ ཁྲོ་བོ་རོལ་པའི་དཀྱིལ་འཁོར་ཆེན་པོ་ནས། །ཆེ་མཆོག་ཡོན་ཏན་ལྷ་ཚོགས་འཁོར་བཅས་ལ། །རྣམ་དག་༴ ཐུགས་རྗེ་༴ ཁྲག་འཐུང་རོལ་པའི་དཀྱིལ་འཁོར་ཆེན་པོ་ནས། །ཡང་དག་ཐུགས་ཀྱི་ལྷ་ཚོགས་འཁོར་བཅས་ལ། ། ༴ ༴ གཤིན་རྗེ་རོལ་པའི་དཀྱིལ་འཁོར་ཆེན་པོ་ནས། །འཇམ་དཔལ་སྐུ་ ༢༤༨༽ ཡི་ལྷ་༴ དབང་ཆེན་རོལ་པའི་༴ པདྨ་གསུང་གི་༴ ཕུར་པ་རོལ་པའི་༴ ཕུར་པ་ཕྲིན་ལས་༴ ཤ་ཁྲག་རྒྱ་མཚོར་འཁྱིལ་བའི་དཀྱིལ་འཁོར་ནས། །མ་མོ་རྦོད་གཏོང་ལྷ་༴ ཐུགས་རྗེ་གདུང་ཆོས་སྐུ་ཡི་དཀྱིལ་འཁོར་ནས། །རིག་འཛིན་བླ་མའི་ལྷ་ཚོགས་༴ དུག་ལྔ་མེ་ལྟར་འབར་བའི་དཀྱིལ་འཁོར་ནས། །འཇིག་རྟེན་མཆོད་བསྟོད་ལྷ་ཚོགས་འཁོར་བཅས་ལ། །༴ ༴ གཏུམ་དྲག་མེ་ལྟར་འབར་བའི་དཀྱིལ་འཁོར་ནས། །དམོད་པ་དྲག་སྔགས་༴ ཞིང་ཆེན་བཅལ་དུ་དཀྲམ་པའི་དཀྱིལ་འཁོར་ནས། །བཀའ་སྲུང་ཕོ་ཉའི་ལྷ་ཚོགས་འཁོར་བཅས་ལ། །༴ ༴ དཀྱིལ་འཁོར་དགུ་ཡི་བར་འཁྱམས་འཁོར་ཡུག་ན། །དཔལ་གྱི་བཀའ་སྲུང་དམ་ཅན་རྒྱ་མཚོ་ལ། ། ༴ ༴ སངས་རྒྱས་ཀྱི་བཀའ་སྲུང་ཞལ་བཞེས་པའི། །དྲེགས་པའི་སྡེ་དཔོན་སུམ་ཅུ་འཁོར་བཅས་ལ། །རྣམ་དག་བདུད་རྩི་༴ ཐུགས་རྗེ་བརྩེར་དགོངས་དབང་༴ ཨོཾ་ཨཱཿཧཱུྃ་སརྦ་ཨ་མྲྀ་ཏ་ཁ་རྃ་ཁཱ་ཧི།

མཐེབ་སྲིན་གཉིས་སྦྱར་བ་ཐབས་ཤེས་ཀྱི་ཕྱག་རྒྱས་བདུད་རྩི་ཐིགས་པ་གཅིག་བླང་ནས་ ༢༤༩༽ རང་གི་གནས་གསུམ་དུ་རེག་ཅིང་ལྕེ་ཐོག་ཏུ་མྱང་ལ། ལྷ་ཚོགས་ཐམས་ཅད་མཉེས་ནས་དངོས་གྲུབ་ཡི་གེ་འབྲུ་གསུམ་གྱི་རྣམ་པ་རང་གི་གནས་གསུམ་དུ་ཐིམ་པར་བསམ་ཞིང༌། ཧཱུྃ། ལྕེ་ཡི་དམ་ཚིག་རྡོ་རྗེ་ལ། །དམ་ཚིག་ཅན་གྱིས་ཧཱུྃ་བསྒོམ་སྟེ། །མཐེབ་སྲིན་ཐབས་ཤེས་ཕྱག་རྒྱ་ཡིས། །མྱང་ན་དངོས་གྲུབ་མཆོག་ཐོབ་་གྱུར། །ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཱ། ཙིཏྟ་སིདྡྷི་ཧཱུྃ། སརྦ་སིདྡྷི་ཧྲཱིཿ བཅོ་བརྒྱད་པ་གཏོར་མའི་མཆོད་པ་ནི། གཏོར་མའི་ངོ་བོ་ཡེ་ཤེས་ཀྱི་བདུད་རྩི་ལ་རྣམ་པ་འདོད་ཡོན་གང་ལ་གང་དགྱེས་ཀྱི་རྫས་དང་ཡོ་བྱད་གྱིས་ལྷ་ཐམས་ཅད་མཉེས་ཚིམས་དུ་གྱུར་བར་དམིགས་ཤིང༌། ཧཱུྃ། དམ་རྫས་རྨད་བྱུང་གཏོར་ཆེན་པོ། །འདོད་ཡོན་ལྔ་ཡི་ཕུང་པོ་འབར། །ཐམས་ཅད་ཚིམ་བྱེད་ཆོས་སྦྱིན་ཆེ། །ཞི་ཁྲོ་ཡོངས་རྫོགས་ཐུགས་དམ་བསྐང༌། །མ་ཧཱ་བ་ལིནྟ་པཱུ་ཛ་ཧོ། མ་ཧཱ་བ་ལིནྟ་ཁ་རྃ་ཁཱ་ཧི། བཅུ་དགུ་པ་རཀྟ་དམར་གྱི་མཆོད་པ་ནི། སྟོང་གསུམ་དང་མཉམ་པའི་པཱ་ལར་བསྟན་པའི་རུ་དྲ་བསྒྲལ་བའི་ཁྲག་གིས་ ༢༥༠༽ བཀང་སྟེ་ཕུལ་བ་ལྷ་ཚོགས་ཐམས་ཅད་རྔམས་པའི་ཚུལ་གྱིས་གསོལ་བར་བསམ་ལ། ཧཱུྃ། རུ་དྲ་བསྒྲལ་བའི་ཁྲག་ཆེན་པོ། ། ལྕང་ལོར་བཅས་པའི་བྷཉྫར་བསྐྱིལ། །འཁོར་བ་དབྱིངས་སུ་དག་བྱའི་ཕྱིར། །དཔལ་ཆེན་ཚོགས་ཀྱི་ཞལ་དུ་འབུལ། །མ་ཧཱ་རཀྟ་ཁ་རྃ་ཁཱ་ཧི། ཉི་ཤུ་པ་བདུད་རྩི་བསང་ནན་གྱི་མཆོད་པ་ནི། ནས། འབྲས། གྲོ་ སྦྲང༌། ཤིང་ཏོག་དང་བཅས་པ་ལས་བའི་ཛྭ་གད་དཔའ་བོའི་མཆོད་པ་ཕུལ་བས་ལྷ་ཚོགས་ཐམས་ཅད་མཉེས་པར་བསམ་ལ། ཧཱུྃ། རྒྱུ་གཉིས་རྐྱེན་སྦྱར་འབྲུ་བཅུད་འདི། །དུག་ལྔ་སྨན་གྱུར་དམ་པའི་རྫས། །ཛ་གད་དཔའ་བོའི་བདུད་རྩི་འདིས། །རྒྱལ་བ་ཞི་ཁྲོའི་ཐུགས་དམ་བསྐང༌། །མ་ཧཱ་ཛ་གད་པཱུ་ཛ་ཧོ། མ་ཧཱ་ཛ་གད་ཁ་རྃ་ཁཱ་ཧི། ཉེར་གཅིག་པ་སྦྱོར་བའི་མཆོད་པ་ནི།

ལྷ་ཚོགས་ཡབ་ཡུམ་སོ་སོ་རྣམས་མ་ཆགས་ཐབས་ཀྱི་སྦྱོར་བ་ལྷན་སྐྱེས་ཟག་མེད་ཀྱི་ཡེ་ཤག་ཉམས་སུ་བསྟར་བས་ཤེས་རབ་སྟོང་པ་ཆོས་ཀྱི་དབྱིངས་དང་ཐབས་ཐབས་བདེ་ཆེན་རིག་པའི་ཡེ་ཤེས་དབྱེར་མེད་ཟུང་འཇུག་ཆེན་པོ་མངོན་དུ་མཛད་པར་ ༢༥༡༽ མོས་ལ། ཧཱུྃ། དབྱིངས་རིག་གཉིས་སྦྱོར་བ་ཡིས། །འཁོར་འདས་གཉིས་སུ་མེད་པར་སྦྱོར། །གཉིས་མེད་རྟོགས་པའི་སྦྱོར་མཆོད་འདིས། ། རྒྱལ་བ་ཡབ་ཡུམ་མཉེས་གྱུར་ཅིག་ ཛཿཧཱུྃ་བྃ་ཧོ། པདྨ་ཡོ་གི་ནཱི་ས་མ་ཡ་པྲ་ཝེ་ཤ་ཡ་ཕཊཿ ཉེར་གཉིས་བསྒྲལ་མཆོད་ནི། ལྷ་ཚོགས་ཡབ་ཡུམ་ཀུན་གྱི་སྦྱོར་མཚམས་ནས་སྤྲུལ་པའི་ལས་མཁན་འཁོར་ཚོགས་གྲངས་མེད་པ་ཉི་ཟེར་གྱི་རྡུལ་བཞིན་འཕྲོས་པས་འཇིག་རྟེན་གྱི་ཁམས་ཐམས་ཅད་ཁྱབ་ནས་མ་རུང་ལོག་པར་སྤྱོད་པའི་རུ་དྲ་དམ་ཉམས་རྣམས་བསྒྲལ་ནས་གཟུགས་ཕུང་ཞལ་དུ་བཞེས་ཤིང་རྣམ་ཤེས་ཆོས་དབྱིངས་སུ་སྤར་བས་ སྐྱེ་འགྲོ་ཐམས་ཅད་ཀྱི་འཁོར་བར་འཁྱམས་པའི་རྩ་བ་ངར་འཛིན་རྩད་ནས་བཅད། གཟུང་འཛིན་དྲུང་ནས་ཕྱུངས། འཁོར་བ་ཁུངས་ནས་སྟོངས་པར་གྱུར་པར་དམིགས་ཏེ། ཧཱུྃ། ཡང་དག་དོན་རྟོགས་བློ་ཡིས་ནི། །མ་རྟོགས་སེམས་ཅན་གནས་སུ་བསྒྲལ། །དུས་གསུམ་བདེར་གཤེགས་དེ་ལ་མཉེས། །མཆོག་གི་མཆོད་པ་ཆེན་པོ་བཞེས། ། ཨོཾ་མ་ཧཱ་ཤྲཱི་ཧེ་རུ་ཀ། མ་ཏྲཾ་རུ་དྲ་ ༢༥༢༽ པྲ་བཉྩཀྲ་ཧཱུྃ་ཕཊཿ པྲ་ཝེ་ཤ་ཡ་ཕཊ། ཏི་ཧཱུྃ་ཨཿཡྃ་སྥ་ར་ཎ་ཕཊ། ཅེས་མཆོད་པའི་རིམ་པ་ཐམས་ཅད་གྲུབ་ནས་ལྷ་མོ་དང་ཁྲོ་ཚོགས་སོགས་ཐམས་ཅད་ཀྱང་གཙོ་འཁོར་རྣམས་ལ་ཚུར་ཐིམ་པས་ལྷ་ཐམས་ཅད་སྟོབས་དང་གཟི་བརྗིད་སྔར་བས་ལྷག་པར་བསམ་མོ། ཉེར་གསུམ་པ་བསྟོད་པའི་ལས་རིམ་ལ་སྤྱི་དང་བྱེ་བྲག་གི་བསྟོད་པ་གཉིས་ཀྱི་དང་པོ་ལྷ་ཚོགས་སྤྱི་ལ་སྐུ་གསུང་ཐུགས་ཡོན་ཕྲིན་ལས་ཀྱི་ཆེ་བའི་ཡོན་ཏན་ལ་བསྟོད་པ་ནི། ཡེ་ཤེས་ཀྱི་ལྷ་ལ་བསྟོད་པས་མཉེས་པ་དང་མ་བསྟོད་པས་ལྟ་བུའི་འཛིན་རྟོག་མི་མངའ་ཡང་བདག་སོགས་འགྲོ་བའི་ཚོགས་གཉིས་སྤེལ་ཞིང་བདེ་བར་གཤེགས་པའི་ཡོན་ཏན་ལ་ངེས་ཤེས་བསྐྱེད་ཕྱིར་སྒོ་གསུམ་གུས་པ་ཆེན་པོས་བསྟོད་པར་བྱ་སྟེ།

ཨོཾ། མཉམ་ཉིད་ཆོས་སྐུའི་རང་བཞིན་ལས། །ཀུན་བཟང་ཟག་པ་མེད་པར་བདེ།། སེམས་ཅན་དོན་ལ་དེ་བཞིན་གཤེགས། །ཐུགས་རྗེའི་སྐུ་ལ་ཕྱག་འཚལ་བསྟོད། ། ཨཱཿ རྩོལ་མེད་རང་བྱུང་ཆོས་ཀྱི་སྒྲ་ །མ་འགག་རང་གསལ་འཛིན་པ་མེད། །ཆགས་མེད་སྐྱོན་བྲལ་པདྨའི་གསུང༌། ཡང་དག་གསུང་ལ་༴ ཧཱུྃ། སྤྲོས་པ་ ༢༥༣༽ མེད་པ་དབྱིངས་ཀྱི་ངང༌། །མ་སྐྱེས་འཇིགས་མེད་རྡོ་རྗེའི་ཐུགས། །བླང་དོར་མེད་པ་ཆོས་ཀྱི་དབྱིངས། །འགྱུར་མེད་ཐུགས་ལ་༴ སྭཱ། ཆོས་དབྱིངས་རོལ་པ་ཆེན་པོ་ལས། ། རྩལ་དང་རོལ་པ་མི་དམིགས་ཀྱང༌། །ནམ་མཁའ་མཛོད་ཀྱི་ཆོ་འཕྲུལ་གྱིས། །ཡོན་ཏན་རེ་སྐོངས་ཕྱག་འཚལ་བསྟོད། །ཧཱ། རང་བཞིན་ཅིར་ཡང་མ་ངེས་ཀྱང༌། །དཀྱིལ་འཁོར་ཆེན་པོའི་ཆ་བཟུང་ནས། །རྟོག་མེད་དྲེག་པ་ངང་གིས་འདུལ། །ཕྲིན་ལས་མཛད་ལ་ཕྱག་འཚལ་བསྟོད། །ཨོཾ་ཨཱཿཧཱུྃ་ན་མོ་ཧྲི་ད་ཡ་ཨོཾ་ན་མ༔ གཉིས་པ་བྱེ་བྲག་ཏུ་བསྟོད་པ་ལ་རྒྱས་པར་ནི་དཀྱིལ་འཁོར་ཕོ་བྲང་ལ་གཞལ་ཡས་དོན་གྱི་བསྟོད་པ་དང༌། ལྷ་ཚོགས་རྣམས་ལ་མཚན་གྲངས་དང་རྒྱན་ཆས་བརྡ་རྟགས་ཀྱི་སྒོ་ནས་བསྟོད་པ་སོགས་མང་ཡང༌། འདིར་མདོར་བསྡུས་དཀྱིལ་འཁོར་ཚོམ་བུར་དྲིལ་ཏེ་བསྟོད་པ་ནི། ཚིག་དང་མཐུན་པའི་དོན་ཡིད་ལ་དྲན་པའི་ངང་ནས་བསྟོད་དེ། ཧཱུྃ། དུས་གསུམ་བདེར་གཤེགས་ཆོས་རྣམས་རྫོགས་པའི་དཔལ།། ཞི་བ་ཡོངས་རྫོགས་ལྷ་ལ་ཕྱག་འཚལ་ ༢༥༤༽ བསྟོད། །དུས་གསུམ་བདེ་གཤེགས་ཡོན་ཏན་རྫོགས་པའི་དཔལ། །ཆེ་མཆོག་ཡོངས་རྫོགས་ལྷ་ལ་༴ དུས་གསུམ་བདེ་གཤེགས་ཐུགས་མཆོག་རྫོགས་པའི་དཔལ། ། ཡང་དག་་ཡོངས་རྫོགས་ལྷ་༴ དུས་གསུམ་བདེ་བཤེགས་སྐུ་མཆོག་རྫོགས་པའི་དཔལ། །གཤིན་རྗེ་ཡོངས་རྫོགས་༴ དུས་གསུམ་བདེ་གཤེགས་གསུང་མཆོག་རྫོགས་པའི་དཔལ། །དབང་ཆེན་ཡོངས་རྫོགས་༴ དུས་གསུམ་བདེ་གཤེགས་ཕྲིན་ལས་རྫོགས་པའི་དཔལ། །ཕུར་པ་ཡོངས་རྫོགས་༴ དུས་གསུམ་བདེ་གཤེགས་གཟི་བརྗིད་རྫོགས་༴ མ་མོ་ཡོངས་༴ དུས་གསུམ་བདེར་གཤེགས་ཕྱག་རྒྱ་རྫོགས་པའི་དཔལ། །རིག་འཛིན་ཡོངས་རྫོགས་ལྷ་༴

དུས་གསུམ་བདེ་གཤེགས་མངོན་སྤྱོད་རྫོགས་པའི་དཔལ། །འཇིག་རྟེན་ཡོངས་རྫོགས་ལྷ་༴ དུས་གསུམ་བདེ་གཤེགས་དམོད་མཐུ་རྫོགས་པའི་དཔལ། །དྲག་སྔགས་ཡོངས་རྫོགས་ལྷ་༴ ཕྲིན་ལས་བཞི་བསྒྲུབ་ཕྱི་ནང་བར་ཆད་སེལ། སྒོ་བ་སྒོ་མའི་ཚོགས་ལ་༴ རྒྱལ་བའི་སྤྱན་སྔར་བསྟན་པའི་གཉེར་བླངས་པའི། །བཀའ་ཉན་སྲུང་མའི་ཚོགས་ལ་༴ ཕྱི་ནང་ ༢༥༥༽ གསང་བའི་མཆོད་པ་འདི་བཞེས་ལ། །བླ་མེད་སྐུ་གསུང་ཐུགས་ཀྱི་དངོས་གྲུབ་རྣམས། །བདག་སོགས་མོས་པའི་བུ་ལ་སྩལ་དུ་གསོལ། ། ཉེར་བཞི་པ་བཤགས་པ་བྱ་བ་ནི། ཡི་དམ་གྱི་ལྷ་ཡང་ཡེ་གདོད་་ནས་རང་རིག་ཆོས་ཀྱི་སྐུ་དང་ཐ་དད་མེ་དཅིང་འདུ་འབྲལ་སྐད་ཅིག་མེད་ཀྱང་དེ་ལྟར་མ་རྟོགས་པས་གཉིས་འཛིན་མཚན་མའི་བག་ཆགས་ལུ་གུ་རྒྱུད་ཀྱིས་དངོས་གྲུབ་ཀྱི་གེགས་སུ་གྱུར་པ་དེ་ཉིད་བཤགས་བྱ་བཤགས་བྱེད་ལས་འདས་པའི་ངང་དུ་མཉམ་པར་བཞག་ཅིང༌། ཧཱུྃ། ཞི་ཁྲོ་བདེར་གཤེགས་ཡོངས་རྫོགས་དགོངས། །སྔོན་ནས་རང་དང་མཉམ་ཉིད་དོན། །མ་རྟོགས་རིས་ཆེན་སོ་སོར་བཟུང༌། །དབྱེར་མེད་རྣམ་དག་ཀློང་དུ་བཤགས། །ས་མ་ཡ་ཨེ་ཧེ་ཤུདྡྷྲེ་ཨཱཿ ཞེས་ཧེ་རུ་ཀའི་ཡིག་བརྒྱ་ཡང་བཟླ་སྟེ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པ་ལ་ཡ། བཛྲ་ཧེ་རུ་ཀ་ཏེནོ་པ་ཏིཥྠ། དྲི་དྡྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ ༢༥༦༽ ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། བཛྲ་ཧེ་རུ་ཀ་མ་མེ་མུཉྩ་ཧེ་རུ་ཀོ་བྷ་ཝ། མ་ཧཱ་ས་མ་ཡ་སཏྭ་ཨཱ་ཧཱུྃ་ཕཊཿ ཉེར་ལྔ་པ་འཛབ་བསྙེན་བྱ་ཞིང་དངོས་གྲུབ་བླང་བ་ལ་ཐོག་མར་འཛབ་ལ་ཞི་ཁྲོ་གཉིས་ལས་ཞི་བར་བསྙེན་ཅིང་ཁྲོ་བོར་བསྒྲུབ། ཅེས་གསུངས་པའི་ཞི་བསྙེན་ལ་འཛབ་ཀྱི་དགོངས་པའི་ཏིང་ངེ་འཛིན་ནི། བདག་ཉིད་དཀྱིལ་འཁོར་དགུའི་ལྷ་ཐམས་ཅད་ཀྱི་དབུ་རྒྱན་རིགས་བདག་གི་ལྷ་ནི་སྤྱི་བོའི་གཙུག་ཏུ་པདྨ་ཉི་ཟླའི་གདན་ལ་ཁྱབ་བདག་ཀུན་བཟང་ཡབ་ཡུམ།

དེའི་མདུན་དུ་མི་སྐྱོད་རྡོར་སེམས་ཡབ་ཡུམ་དང༌། ཆེ་མཆོག་ཡོན་ཏན་གྱི་ལྷ་རྣམས་ཀྱི་དཔྲལ་བར་རིན་འབྱུང༌། རྣ་ལྟག་གཡས་སུ་རྣམ་སྣང་ལྟག་པར་སྣང་མཐའ། རྣ་ལྟག་གཡོན་དུ་དོན་གྲུན་ཡབ་ཡུམ་སྟེ། སོ་སོའི་འཁོར་ཚོགས་ཀྱང་ཉི་མ་ལ་འོད་ཟེར་ཞར་འབྱུང་ལྟར་ལྷུན་གྲུབ་ཏུ་བཞུགས་པར་མོས། དེ་བཞིན་དུ། ཡང་དག་ཐུགས་ཀྱི་ལྷ་ཚོགས་རྣམས་ཀྱི་གཙུག་ཏུ་ཀུན་བཟང་ཡབ་ཡུམ་གྱི་མདུན་དུ་རྣམ་སྣང༌། དཔྲལ་བར་མི་བསྐྱོད། གཡས་སུ་རིན་འབྱུང༌། རྒྱབ་ཏུ་སྣང་མཐའ། གཡོན་དུ་དོན་གྲུབ། འཇམ་དཔལ་སྐུའི་ལྷ་ཚོགས་ལ་གཞན་འདྲ་བ་ལས་དཔྲལ་བར་རྣམ་སྣང༌། པདྨ་གསུང་གསུང་གི་ལྷ་ཚོགས་དཔྲལ་བར་སྣང་མཐའ། ཕུར་པ་ཕྲིན་ལས་ལ་དཔྲལ་བར་དོན་གྲུབ། མཚམས་བཞིའི་ཤར་ལྷོ་བླ་མེད་ཧེ་རུ་ཀལ་ཆེ་མཆོག་ཇི་ལྟ་བ་དང༌། ལྷོ་ནུབ་རིག་འཛིན་ལ་དཔྲལ་བར་རྣམ་སྣང་དང༌། མཆོདབསྟོད་དྲག་སྔགས་གཉིས་ཀྱི་དཔྲལ་བར་མི་བསྐྱོད་དང་གཞན་རྣམས་མཚུངས་པ་སྟེ། དེ་ལྟར་ཞི་བའི་ལྷ་ཚོགས་ཐམས་ཅད་དབུའི་རྒྱན་ལ་རྫོགས་པར་བཞུགས་པ་ཐམས་ཅད་ཀྱི་སྐུ་གསུང་ཐུགས་ཀྱི་གནས་གསུམ་དུ་ཡི་གེ་གསུམ་དང་ཐུགས་ཀའི་ཧཱུྃ་ལ་རྩ་སྔགས་ཀྱི་བསྐོར་བར་མོས་ཤིང༌། ལྷ་ཐམས་ཅད་ཀྱི་ཞལ་ནས་འཛབ་ཀྱི་སྒྲ་བསྒྲག་པས། སྔགས་ཕྲེང་ལས་འོད་ཟེརའཕྲོས་པས་སྟོང་གསུམ་ཐམས་ཅད་ཞི་བའི་ལྷ་ཚོགས་དང་སྔགས་ཀྱི་སྒྲས་ཧུར་དིར་དུ་སོང་བ་དང༌། ཕྱོགས་བཅུའི་རྒྱལ་བ་སྲས་བཅས་ཀྱི་བྱིན་རླབས་ཚུར་བསྡུས་ནས་ལྷ་རྣམས་ཀྱི་ཐུགས་ཀར་ཐིམ་པར་དམིགས་ལ། ཧཱུྃ། གསང་བ་ཡོངས་རྫོགས་དཀྱིལ་འཁོར་དུ། །ཚེ་མཆོག་དཔལ་དགུའི་དབུ་རྒྱན་ནང༌། །ཐབས་ཤེས་ཉི་ཟླ་པདྨའི་སྟེང༌། །མི་སྐྱོད་རྣམ་པར་སྣང་མཛད་དང༌། །རིན་འབྱུང་སྣང་མཐའ་དོན་ཡོདགྲུབ། །ཡུམ་ཆེན་ཀུནབཟང་སངས་རྒྱས་སྤྱན། །མཱ་ཀི་གོས་དཀར་དམ་ཚིག་སྒྲོལ།། རྒྱལ་བ་ཡབ་ཡུམ་ཕྱག་མཚན་བཅས། །ཀུན་བཟང་ ༢༥༨༽ ཡབ་ཡུམ་དགྱེས་པར་སྦྱོར། །སྲས་མཆོག་སེམས་དཔལ་སེམས་མར་བཅས། །སྤྲུལ་སྐུ་ཐུབ་དྲུག་མཐར་བྱེད་བརྒྱད། །མཉེན་ལྕུག་འཁྲིལ་ལྡེམ་གཞོན་ཚུལ་ཅན། །གསལ་འཚེར་ལྷུན་སྡུག་གཟི་བརྗིད་འབར། །དབུ་རྒྱན་ཅོད་པན་ཕྲེང་བ་དང༌། །དོ་ཤལ་དཔུང་རྒྱན་སེ་མོ་དོ། །རིན་ཆེན་དར་དཔྱང་ཆས་རྣམས་རྫོགས། །གསུང་ནི་མང་སྙིང་སྔགས་སྒྲ་སྒྲོག་

།ཐུགས་ནི་རང་བྱུང་ཡེ་ཤེས་གསལ། །འཛབ་ཀྱིས་སྐུ་གསུང་ཐུགས་རྒྱུད་བསྐུལ། །སྤྲོས་པས་སྟོང་གསུམ་སྐུ་ཡི་གང༌། །སྐུ་ལས་གསུང་བྱོན་སྔགས་འབྲུག་ལྡིར། །བསྡུས་པས་ཆོས་དབྱིངས་མཁའ་ལ་ཐིམ། །མ་གསལ་བར་དུ་བསྐྱེད་ཅིང་སྒོམ། །མ་སྒྲུབ་བར་དུ་མི་བཏང་ངོ༌། ། ཞེས་གསལ་གདབ་ཅིང་དམ་བཅས་ལ། འཛབ་དངོས་ལགསུམ་གྱི་དང་པོ་ཞི་བ་དམ་པ་རིགས་བརྒྱའི་རྩ་སྔགས་ནི། ཨོཾ་ཨཱཿལི་ཀཱ་ལི་ཛྙཱ་ན་པཉྩ་སཏྭ་ཀྲོ་དྷ་མུ་ནི་ཡེ་སྭཱ་ཧཱ། ཞེས་བཞི་བཅུ་རྩ་གཉིས་ཀྱི་རྩ་སྔགས་ནི། ཨོཾ་བོ་དྷི་ཙིཏྟ་མ་ཧཱ་སུ་ཁ་ཛྙཱ་ན་དྷ་ཏུ་ཨཱཿ གཙོ་བོ་རིགས་ལྔ་ཡབ་ཡུམ་གྱི་སྙིང་པོ་ནི། ཨོཾ་ཨཱཿཧཱུྃ་སྭཱ་ཧཱ། མུྃ་ལཱྃ་མྃ་པྱྃ་ཏཱྃ། ཞེས་པའི་འཛབ་རྣམས་བརྒྱ་སྟོང་ཁྲི་འབུམ་ས་སོགས་པ་ལོང་སྐབས་དང་བསྟུན་ཏེ་བཟླས་པའི་མཐར་སྟོང་ཚིག་གི་མཆོད་པ་ནི། བདེར་གཤེགས་ཞི་བའི་ལྷ་ཚོགས་སྤྱན་འདྲེན་གཤེགས། །ཕྱི་ནང་གསང་བའི་འཛབ་བསྙེན་མཆོད་པ་འབུལ། །སྐུ་གསུང་ཐུགས་དང་ཡོན་ཏན་ཕྲིནལས་བསྟོད། །ཉམས་ཆགས་འགལ་འཁྲུལ་ཅི་མཆིས་མཐོལ་ལོ་བཤགས། །མ་ཧཱ་པཉྩ་རཀྟ་བ་ལིནྟ་སརྦ་པཱུ་ཛ་ཁཱ་ཧི། ཞི་བའི་ལྷ་ཚོགས་ཁྱེད་སྐུ་ཅི་འདྲ་དང༌། ཞེས་སོགས་ཀྱི་སྨོན་ལམ་ཡང་གདབ་བོ། ༈ གཉིས་པ་ཁྲོ་བོར་སྒྲུབ་པའི་ལས་རིམ་གྱི་འཛབ་དགོངས་ནི། དེ་ཡང་སྒྲུབ་པ་ཆེན་པོའི་སྐབས་ལྟ་བུར་ནི་འཛབ་དགོངས་རྒྱས་པའི་གཞུང་ལྟར་དགོས་མོད་ཀྱང༌། ལས་བྱང་གི་སྐབས་འདིར་ནི། ཕྲ་མོའི་ཏིང་འཛིན་ཡིད་ལ་གསལ་བས་རང་གི་གནས་སྦྱང་བ། བཟླས་བརྗོད་བསྙེན་པའི་འཕྲོས་འདུས་ཡེ་ཤེས་ཀྱི་ལྷ་ཉེ་བར་བསྙེན་པ། གསང་བ་བྱང་ཆུབ་སེམས་ཀྱི་འཕྲོ་འདུས་དངོས་གྲུབ་ཡུམ་གྱི་མཁར་བསྡུ་བ་དང་གསུམ་གྱི་འཛབ་དགོངས་ཡིན་ཏེ། དེ་ཡང་བདག་ཉིད་གཙོ་བོ་ཡབ་ཡུམ་དམ་ཚིག་སེམས་དཔའི་ཐུགས་ཀར་རིགས་འདུས་ཡེ་ཤེས་ ༢༦༠༽ སེམས་དཔའ་དཀར་པོ་རྡོར་སེམས་ཀྱི་ཆ་བྱད་ཅན་དུ་གསལ་བའི་ཐུགས་རིན་པོ་ཆེ་ཟུར་བརྒྱད་པའི་ནང་དུ་ཉི་མའི་གདན་ལ་ཏིང་ངེ་འཛིན་སེམས་དཔའ་རྡོ་རྗེ་རྩེ་ལྔ་སྔོན་པོའི་ལྟེ་བར་ཧཱུྃ་མཐིང་ནག་གི་མཐའ་སྐོར་དུ་གཙོ་བོའི་སྔགས་ཀྱི་བསྐོར་བར་གསལ་བ་ནི་རང་གི་གནས་སྦྱང་བའོ།

དེ་ནས་འཛབ་་བཟླས་པ་ཙམ་གྱིས་ཡེ་ཤེས་སེམས་དཔའི་ཐུགས་ཀར་བསྒར་བའི་སྔགས་ཕྲེང་སྔོ་རྒྱངས་གྱི་གྱེན་དུ་བྱུང་ནས་མགྲིན་པའི་ལམ་ནས་ལྗགས་ཀྱི་སྟེང་དུ་གསུང་གི་སྙིང་པོ་ཨཱཿལ་བསྐོར་བ་གཅིག་བྱས། སླར་ཤངས་བུག་ནས་ཡར་བརྒྱུད་དེ་སྤྱི་བོའི་ཨཱོཾ་ལ་སྐོར་བ་བྱས་ནས་མར་ལ་ཤངས་བུག་གཡོན་གྱི་སྒོར་ཐོན་པ་ཡུམ་གྱི་ཤངས་བུག་གཡས་སུ་ཞུགས་ཤིང་ཐུགས་ཀའི་གཡཽན་ལ་བསྐོར་བར་བྱས་ཏེ་གསང་བའི་པདྨོར་བབས་པར་བསམ་ཞིང་འཛབ་བཟླ་བ་ནི་ཡེ་ཤེས་ཀྱི་ལྷ་ཉེ་བར་བསྙེན་པའོ། དེ་ནས་ཡུམ་གྱི་མཁའ་དབྱིངས་ནས་སྔགས་ཕྲེང་ལས་འོད་ཟེར་ཕྱོགས་བཅུར་འཕྲོས་པས་རྒྱལ་བ་ཐམས་ཅད་མཆོད། དེ་དག་གི་ཐུགས་རྗེ་བྱིན་རླབས་དངོས་གྲུབ་བསྡུས་ནས་ཡུམ་གྱི་པདྨར་བསྐྱིལ་བ་དེ་ཡབ་ཀྱི་གསང་རྡོར་གྱི་རྔུབ་སྟེ་ཡར་དྲངས་ནས་ཐུགས་ཀའི་ཧཱུྃ་ལ་ཐིམ་པར་དམིགས་པ་ནི་བྱང་ཆུབ་སེམས་ཀྱི་འཕྲོ་འདུས་དངོས་གྲུབ་བསྡུ་བའོ། དེ་ལྟ་བུ་གཙོ་བོའི་འཛབ་དགོངས་འདི་ནི་བསྙེན་སྒྲུབ་ཡན་ལག་

 ༢༦༡༽ བཞི་ཡོངས་རྫོགས་ཀྱི་དགོངས་པ་ཡིན་པས་གཙོ་འཁོར་ཐམས་ཅད་ཀྱི་འཛབ་དགོངས་འདི་ཀས་འགྲུབ་པར་གསུང་མོད་ཀྱི། རྒྱས་པར་སྤྲོ་ན་གཙོ་བརྒྱད་རྣམས་ལ་གོང་གི་འདི་དང་མཚུངས་པར་བསྒོམ་ཞིང༌། འཁོར་ཐམས་ཅད་ལ་ཐུགས་སྲོག་ལ་སྔགས་ཕྲེང་གིས་བསྐོར་བར་མོས་པ་ཙམ་གྱིས་འགྲུབ་བོ། ཧཱུྃ། དབུས་ཕྱོགས་འཁོར་ལོའི་གཞལ་ཡས་ནས། །ཟླ་གམ་དབང་ཆེན་ཡེ་དཀྱིལ་དུ། །བྱོལ་སོང་གཙོ་བརྒྱད་དྲེགས་པའི་སྟེང༌། །ཐབས་ཤེས་ཉི་ཟླའི་འོད་ཀྱི་དཀྱིལ། །མ་ཆགས་པདྨའི་གེ་སར་ལ། །བཅོམ་ལྡན་ཆེ་མཆོག་ཧེ་རུ་ཀ། །ཡུམ་ཆེན་གནམ་ཞལ་དབྱིངས་ཕྱུག་མ། །གཉིས་མེད་འཁྲིལ་སྦྱོར་ཆ་ལུགས་ནི། །སྒེག་པ་དཔའ་བ་འཇིགས་སུ་རུང༌། །རྒོད་དང་གཤེད་དང་སྙིང་རྗེ་རྔམ། །འབར་ཁྲོ་ཞི་སོགས་གར་དགུར་ལྡན། །སྐུ་ལ་དུར་ཁྲོད་ཆས་རྣམས་རྫོགས། །གསུང་ནི་དྲག་པོའི་སྔགས་སྒྲ་སྒྲོག་ ཐུགས་ནི་སྒྲོལ་མཛད་སྲོག་དང་བཅས། །འཛབ་ཀྱི་སྐུ་གསུང་ཐུགས་རྒྱུད་བསྐུལ། །ཕཊཿཀྱིས་སྤྲོས་པས་སྟོང་གསུམ་ ༢༦༢༽གང༌། བསྡུས་པས་ཡུམ་གྱི་མཁའ་ལ་འཁྲིལ། །གསང་བའི་སྦུབས་ནས་ཐུགས་ཀར་ཐིམ། །མ་གསལ་བར་དུ་བསྐྱེད་ཅིང་སྒོམ། །མ་ཐུབ་བར་དུ་མི་བཏང་ངོ༌། །ཨོཾ་བཛྲ་ཀྲོ་དྷ་མ་ཧཱ་ཤྲཱི་ཧེ་རུ་ཀ་ཧཱུྃ་ཕཊཿ ཅེས་གཙོ་མཆོག་གི་སྙིང་པོ་ནན་ཏན་དུ་བཟླ་ཞིང༌། འཁོར་རྣམས་ལ་ཅི་ནུས་སྐབས་དང་བསྟུན་ནས་རིམ་པར་བཟླའོ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཡང་དག་ཐུགས་ཀྱི་སྙིང་པོའོ། ཨོཾ་ཧྲིཥྚི་ཝི་ཏྲི་ཏཱ་ན་ན་ཧཱུྃ་ཕཊཿ འཇམ་དཔལ་གཤིན་རྗེའི་སྙིང་པོའོ། ཨོཾ་ཧ་ཡ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊཿ པདྨ་གསུང་གི་སྙིང་པོའོ། ཨོཾ་བཛྲ་ཀི་ལི་ཀི་ལ་ཡ་ཧཱུྃ་ཕཊཿ ཕུར་པ་ཕྲིན་ལས་ཀྱི་སྙིང་པོའོ། ཨོཾ་གུ་ཧྱ་ཛྙ་ན་ཤྲཱི་ཧེ་རུ་ཀ་ཀྲོ་དྷི་ཤྭ་རི་ཧཱུྃ་ཕཊཿ མ་མོ་རྦོད་གཏོང་གི་སྙིང་པོའོ། ཨོཾ་བཛྲ་མ་ཧཱ་གུ་རུ་སརྦ་ཧཱུྃ་ཕཊཿ རིག་འཛིན་སློབ་དཔོན་གྱི་སྙིང་པོའོ། ཨོཾ་བཛྲ་ཙཎྜ་སརྦ་དུཥྚན་ཧཱུྃ་ཕཊཿ

མཆོད་བསྟོད་ཡོངས་རྫོགས་ཀྱི་སྙིང་པོའོ། ཨོཾ་བཛྲ་སརྦ་དུཥྚན་ཨེ་ཛ་བྷྱོ་ཧཱུྃ་ཕཊཿ དམོད་པ་དྲག་སྔགས་འདུས་པའི་སྙིང་པོའོ། ཧཱུྃ། ཡང་སྤྲུལ་ཁྱུང་ཆེན་བཀའ་སྡོད་ཚོགས། །བཟླས་བརྗོད་བསྙེན་པའི་མཆོད་པ་བཞེས། །ཨོཾ་ཁྲོཾ་ག་རུ་ཌ་ཧཱུྃ་ཕཊཿ སརྦ་ཌཱཀྐི་ནི་ས་མ་ཡ་ཧྲིང་ཧྲིང་ཧཱུྃ་ཕཊཿ ཅེས་ སྤྲུལ་བའི་ཁྱུང་ཆེན་དཀར་ནག་དང༌། དཔལ་གྱི་བཀའ་སྡོད་རྣམས་ཀྱི་སྲོག་སྔགས་ཀྱང་ཅུང་ཟད་བཟླའོ། དེ་ལྟར་སྒྲུབ་པ་བཀའ་བརྒྱད་ཚོམ་བུ་དགུའི་ལྷ་ཚོགས་སོ་སོའི་འཛབ་བསྙེན་སྒྲུབ་པའི་མཐར། གསང་སྔགས་ཁྲོ་བོ་ཡོངས་འདུས་ཀྱི་སྙིང་པོ་བཀའ་བརྒྱད་བདུན་བརྒྱ་ཉེར་ལྔའི་སྤྱི་དྲིལ་བསྙེན་སྒྲུབ་ལས་སྦྱོར་གཅིག་ཏུ་དྲིལ་བའི་དྲག་སྔགས་ཆེན་མོ་སྤུ་གྲི་རེག་ཆོད་གནས་ལྕགས་ཐོག་རྒོད་ལྟ་བུའི་བཟླས་པ་བྱ་བ་ནི། བདག་ཉིད་ལུས་ལྷའི་དཀྱིལ་འཁོར་ལྷ་ཚོགས་བདུན་བརྒྱ་ཉེར་ལྔ་ཡོངས་རྫོགས་རྣམས་ངག་སྔགས་ཀྱི་དཀྱིལ་འཁོར་དྲག་སྔགས་སོ་ལྔ་པ་ལྷ་ཐམས་ཅད་ཀྱི་ཞལ་ནས་འབྲུག་སྟོང་དུས་གཅིག་ལྡིར་བ་བཞིན་སྟོང་ཁམས་གང་བར་སྒྲོག་པ། སེམས་ཆོས་ཉིད་ཀྱི་དཀྱིལ་འཁོར་དུག་གསུམ་གཏན་སྤྲུགས་ཁམས་གསུམ་ཡོངས་སྒྲོལ་ཆེན་པོའི་ཐུགས་རྗེའི་སྟོབས་དང་རིག་རྩལ་གྱི་ངར་བསྐྱེད་དེ། བདག་ཉིད་ཀྱི་སྐུའི་བ་སྤུའི་བུ་ག་རེ་རེ་ཚུན་ཆད་ནས་ཡེ་ཤེས་ཀྱི་མེའི་ཚ་ཚ་གར་གྱི་ལྕགས་སྲེག་བརྡབ་པ་ ༢༦༤༽ ལྟར་འཕྲོས་ཤིང་མེ་སྤུངས་གིས་སྣང་སྲིད་ཁེངས་པས། ཕྱི་སྐྱེ་འགྲོ་སེམས་ཅན་གྱི་ལས་དང་ཉོན་མོངས་པའི་ཕུང་པོ། ནང་སྒྲུབ་པོའི་རྣམ་རྟོག་བག་ཆགས་འཁྲུལ་འཛིན། བར་གདོན་བགེགས་འབྱུང་པོ་གནོད་བྱེད་ཀྱི་ཚུལ་དུ་སྣང་ཚད་སྲིད་ཚད་ཐམས་ཅད་གཞོབ་ཏུ་བསྲེག་ རྡུལ་དུ་རླགས། སྐྱེ་མེད་ཀྱི་དབྱིངས་སུ་ཐིམ་པར་དམིགས་ལ། དྲག་སྔགས་ཆེན་མོ་འདི་ཉིད་གནམ་ལྕགས་ཀྱི་ཐོག་ལྟར་བཟླའོ། ཨོཾ་བཛྲ་མ་ཧཱ་ཀྲོ་དྷ་པདྨ་ཀྲོདྷི་ཤྭ་རི་བཛྲ་ཀཱི་ལི་ཀཱི་ལ་ཡ། མ་ཧཱ་ཡཀྴ་ཀཱ་མ་རཱུ་པ་ཀརྨ་རཾ་རཾ་ཛྭ་ལ་རཾ་ཧཱུྃ་ཕཊཿ

དེ་ནས་སྟོང་ཚིག་གི་མཆོད་པ་ནི། ཡེ་ཤེས་ལྷ་ཚོགས་སྤྱན་འདྲེན་གཤེགས། །ཕྱི་ནང་གསང་བའི་མཆོད་ཚོགས་འབུལ། །སྐུ་གསུང་ཐུགས་ཡོན་ཕྲིན་ལས་བསྟོད། །ཉམས་ཆགས་འགལ་འཁྲུལ་ཅི་མཆིས་བཤགས། །མ་ཧཱ་པཉྩ་བ་ལིནྟ་རཀྟ་ཁཱ་ཧི། དེ་ནས་སླར་ཡང་ལྷ་ཚོགས་རྣམས་ལ་གཏང་རག་གི་ཚུལ་དུ་བསྟོད་པར་བྱ་བ་ནི། དང་པོ་ཞི་བའི་ལྷ་ཚོགས་ལ་བསྟོད་བྱ་སྟེ། ཧཱུྃ། བཅོམ་ལྡན་བདེར་གཤེགས་ཀུན་བཟང་རིགས་ལྔ་ཡབ། །གདུལ་པ་འདུལ་ཕྱིར་ཁྲག་འཐུང་སྐུ་ལྔར་སྟོན། ། ༢༦༥༽ བཟང་མོ་ལ་སོགས་ཀྲོ་དྷི་ཡུམ་དང་སྦྱོར། །སེམས་དཔལ་ལྕམ་དྲལ་མཐར་བྱེད་ཐུབ་པ་དྲུག་ །དྲེགས་པ་འཇོམས་མཛད་གཏུམ་རྔམས་ཚོགས་དང་བཅས། །ཞི་བ་ཡོངས་རྫོགས་ལྷ་ལ་ཕྱག་འཚལ་བསྟོད། །མི་མངོན་དབྱིངས་ནས་གནས་འདིར་སྐུ་བསྐྱོད་ལ། །དམ་ཚིག་དཀྱིལ་འཁོར་འདི་ལ་བརྟན་པར་བཞུགས། །གཉིས་མེད་ངང་དུ་ཕྱག་འཚལ་མཆོད་པ་འབུལ། །སྨན་གཏོར་རཀྟ་སྦྱོར་དང་བསྒྲལ་མཆོད་བཞེས། །ཉམས་ཆགས་འགལ་འཁྲུལ་ཕམ་ལྟུང་ཉེས་བྱས་བཤགས། །ཞི་རྒྱས་དབང་དྲག་ལས་བཞིའི་དངོས་གྲུབ་སྩོལ། །གཞན་སྤྲུལ་གནོད་བྱེད་ཐམས་ཅད་བཟློག་པ་དང༌། །བླ་མེད་སྐུ་གསུང་ཐུགས་ཀྱི་དངོས་གྲུབ་སྩོལ། ། དེ་ནས་ཁྲོ་བོའི་ལྷ་ཚོགས་ཚོམ་བུ་དགུའི་དཀྱིལ་འཁོར་ལ་བསྟོད་པ་ནི། ཧཱུྃ། བཅོམ་ལྡན་དཔལ་ཆེན་ཆེ་མཆོག་ཧེ་རུ་ཀ། །གཉིས་མེད་ཡུམ་ཆེན་གནམ་ཞལ་དབྱིངས་ཕྱུག་འཁྲིལ། །རིགས་བཞི་ཧེ་རུ་ཡབ་ཡུམ་ཡོན་ཏན་བཅས། །སྤྲུལ་པའི་ཁྲོ་བཅུ་སྒོ་སྐྱོང་འཁོར་གྱིས་བསྐོར། ། ༢༦༦༽ བདེར་བཤེགས་དགོངས་འདུས་ཆེ་བའི་ཡོན་ཏན་རྒྱས། །ཆེ་མཆོག་ཡོངས་རྫོགས་ལྷ་༴ བཅོམ་ལྡན་དཔལ་ལེན་བཛྲ་ཧེ་རུ་ཀ། །གཉིས་མེད་ཡུམ་ཆེན་ཀྲོ་དྷི་ཤྭ་རི་འཁྲིལ། །ཁྲག་འཐུང་རིགས་བཞི་ཡབ་ཡུམ་ཐུགས་ཀྱི་སྲས། །གནས་དང་ཡུལ་གྱི་མ་ཚོགས་སྒོ་མར་བཅས། །དྲི་མེད་རྣམ་དག་ཐུགས་མཆོག་འགྱུར་བ་མེད། །ཡང་དག་རྫོགས་ལྷ་༴ བཅོམ་ལྡན་སྡེ་དཔོན་འཇམ་དཔལ་གཤིན་རྗེ་གཤེད།

སྐུ་ལྔ་སྦྱར་དང་དུག་ལྔ་སྦྱོར་ཡུམ་འཁྲིལ། །གཤེད་བཞི་ཡབ་ཡུམ་སྐུ་ཡི་སྲས་དང་བཅས། །ཕྱོགས་སྐྱོང་གིང་བདུད་སྒོ་བཞི་ཕྲ་མེན་བསྐོར། །རབ་འཇིགས་རྔམས་པའི་སྐུ་མཆོག་ཁྱད་པར་ཆེ། །གཤིན་རྗེ་ཡོངས་རྫོགས་ལྷ་ལ་༴ བཅོམ་ལྡན་སྡེ་དཔོན་པདྨ་རྟ་མགྲིན་དབང༌། །པདྨ་གཟི་ལྡན་བདེ་ཆེན་ཡུམ་མཆོག་འཁྲིལ། །དབང་ཆེན་རིགས་བཞི་ཡབ་ཡུམ་གསུང་གི་སྲས། །ཕྲ་མེན་ཟིལ་གནོན་ཁྲོ་རྒྱལ་སྒོ་བར་བཅས། ། གསུང་གི་དབང་ཕྱུག་རྟ་སྐད་ཕྱོགས་བཅུར་སྒྲོག་ དབང་ཆེན་ཡོངས་རྫོགས་སྐུ་༴ བཅོམ་ལྡན་དཔལ་ཆེན་ ༢༦༧༽ རྡོ་རྗེ་གཞོན་ནུ་ཆེ། །གསང་ཆེན་རྒྱས་མཛད་འཁོར་ལོ་རྒྱས་འདེབས་འཁྲིལ། །ཕྲིན་ལས་སྲས་བཞི་ཁྲོ་བཅུ་ཡབ་ཡུམ་བཅས། །ཟ་གསོད་མ་ཚོགས་མིང་པོ་སྒོ་བས་བསྐོར། །ཕྲིན་ལས་བདག་ཉིད་རྩལ་ཆེན་འགྲོ་བ་འདུལ། །ཕུར་པ་ཡོངས་རྫོགས་ལྷ་ལ་༴ བཅོམ་ལྡན་སྡེ་དཔོན་བླ་མེད་ཧེ་རུ་ཀ། །དགྱེས་མཛད་ཡུམ་ཆེན་ཉིད་ཞི་མུ་ཁ་ལེ། །རྟག་རྒྱལ་མ་ལྔ་བདེ་ཆེན་ཀུན་བསྐྱེད་སྲས། །ཡེ་ཤེས་རྗེ་མོ་སྨན་མོ་སྒོ་སྐྱོང་ཚོགས། །ལས་ཀྱི་བདག་མོ་མ་མོ་རྦོད་གཏོང་འགྱེད། །མ་མོ་ཡོངས་རྫོགས་ལྷ་༴ བཅོམ་ལྡན་སྡེ་དཔོན་རིག་འཛིན་ཐོད་པ་རྩལ། །གཉིས་མེད་ཡུམ་མཆོག་རྡོ་རྗེ་རྣལ་འབྱོར་འཁྲིལ། །ཐུགས་ཀྱི་སྲས་མཆོག་སློབ་དཔོན་རིགས་བཞི་དང༌། །དཔའ་བོ་དཔའ་མོ་སྒོ་བཞི་སྲུང་མཛད་བཅས། །རྒྱུད་ལུང་མན་ངག་འགྲོ་འདུས་རིག་པ་འཛིན། །རིག་འཛིན་ཡོངས་རྫོགས་ལྷ་ལ་༴ དྲེགས་པ་ཀུན་འདུལ་ཁྲོ་རྒྱལ་མི་ཟད་པ། །ཁམས་གསུམ་སྲིད་པ་སྤྱི་འདུས་ཡུམ་ ༢༦༨༽ མཆོག་འཁྲིལ། །ཐུགས་སྲས་ཕོ་ཉ་སྡེ་བཞི་ཡབ་ཡུམ་བཅས། །སྡེ་དཔོན་འཁོར་བཅས་སྒོ་སྐྱོང་དྲེགས་པའི་ཚོགས། །ཞི་རྒྱས་དབང་དྲག་ལས་རྣམས་ཅི་བཅོལ་བསྒྲུབ། །འཇིག་རྟེན་ཡོངས་རྫོགས་ལྷ་༴ མཐུ་སྟོབས་རྩལ་ལྡན་རབ་གཏུམ་ཁྲོ་བོའི་རྒྱལ། །འབྱུང་ལྔའི་བདག་མོ་ཡུམ་ཆེན་སྐུ་ལ་འཁྲིལ། །ཐུགས་སྲས་སྔགས་བདག་ལས་མཁན་སྡེ་བཞིར་བཅས། །དམ་ཚིག་དབང་གིས་བསྟན་སྲུང་སྔགས་བདག་ཚོགས། །དྲེགས་པ་བཅོ་བརྒྱད་གདུག་པའི་མཚོན་ངར་ཅན། །དྲག་སྔགས་ཡོངས་རྫོགས་ལྷ་ལ་༴

དུས་གསུམ་རྒྱལ་བ་ཡོངས་རྫོགས་སྤྱན་སྔ་རུ། །དམ་མནོན་རང་རྟགས་སྲོག་གི་སྙིང་པོ་ཕུལ། །བཀའ་སྩལ་གཉེར་བླངས་རྫུ་འཕྲུལ་གར་གྱི་བདག་ མ་ལྟར་བྱམས་ཤིང་སྲིང་ལྟར་གདུང་ལ་སོགས། །དཀྱིལ་འཁོར་ཚུལ་འཛིན་རྣལ་འབྱོར་ཡོངས་ལ་སྐྱོབས། །བཀའ་སྲུང་ཡོངས་རྫོགས་ལྷ་ལ་༴ ཧཱུྃ། རྣམ་དག་ཡེ་ཤེས་ཐུགས་ཀྱི་དཀྱིལ་འཁོར་ནས། །འགྲོ་དོན་འདོད་དགུར་བསྒྱུར་བའི་གཙོ་དང་འཁོར། །ཇི་ལྟར་སྤྲུལ་ཡང་ཡེ་ཤེས་རིག་པའི་རྩལ། །རང་ཤར་རང་གྲོལ་བདེ་ཆེན་གཡུང་དྲུང་ལྷ། །རྣམ་དག་ཆོས་ཀྱི་དབྱིངས་ལས་མ་གཡོས་པས། །ཐམས་ཅད་ཆོས་སྐུར་ཡོངས་རྫོགས་ལྷ་ལ་བསྟོད། །བདུན་བརྒྱ་ཉེར་ལྔ་རྒྱལ་བ་ཐུགས་དམ་ཅན། །མི་མངོན་དབྱིངས་ནས་གནས་འདིར་སྐུ་བསྐྱོད་ལ། ། ཞེས་པ་ལ་སོགས་པའི་འདོད་གསོལ་རྣམས་གོང་གི་ཞི་བའི་མཇུག་ཆ་མཚུངས་པར་བྱའོ། དེ་ལྟར་འཛབ་བསྙེན་བསྟོད་པ་དང་བཅས་པ་གྲུབ་རྗེས། ཐུན་ལ་མཚམས་སུ་དངོས་གྲུབ་བླང་བ་ནི། བདག་ཉིད་ཀྱི་ཐུགས་སྲོག་ཧཱུྃ་ལས་འོད་ཟེར་འཕྲོས་ཏེ་རྒྱལ་བའི་དཀྱིལ་འཁོར་རབ་འབྱམས་ཡི་དམ་ལྷ་དང་མཁའ་འགྲོ་དམ་ཅན་ཆོས་སྲུང་ཐམས་ཅད་ལ་ཕོག་པས་ཐུགས་དམ་ཀྱི་རྒྱུད་བསྐུལ། སོ་སོའི་སྐུ་གསུང་ཐུགས་ཀྱི་གནས་རྣམས་ནས་བྱིན་རླབས་མཆོག་ཐུན་གྱི་དངོས་གྲུབ་ཐམས་ཅད་འོད་ཟེར་ལྔ་ལྡན་གྱི་ཚུལ་དུ་བྱུང་ནས་བདག་གི་གནས་གསུམ་སུ་ཐིམ་པར་བསམ་ལ། ཧཱུྃ། ལྷ་དང་རིག་འཛིན་མཁའ་འགྲོ་དགོངས། །འདིར་འདུས་རིག་འཛིན་བདག་ཅག་རྣམས། །སྨིན་གྲོལ་གཉིས་ཀྱི་རྒྱུད་སྦྱངས་ཤིང༌། ། བསྐྱེད་རྫོགས་གཉིས་ཀྱི་ལས་ ༢༧༠༽ གཞུང་སྲོང༌། །བསྙེན་སྒྲུབ་རྣམ་གསུམ་མཐའ་རུ་ཕྱིན། །ལས་དང་ཐུགས་རྗེ་མཐུན་པ་ཡི། །ཞི་རྒྱས་དབང་དྲག་ཡིད་བཞིན་གཏེར། །སྐུ་གསུང་ཐུགས་ཀྱི་དངོས་གྲུབ་སྩོལ། ། ཨོཾ་ཨཱཿཧཱུྃ། ཀཱ་ཡ་ཝཀྩིཏྟ་སིདྡྷི་ཧཱུྃ་ཨཱཿ དེ་ཡན་ཆད་ཀྱི་དངོས་གཞིའི་ལས་རིམ་ཉེར་ལྔ་རྣམས་གྲུབ་ནས། ༈ གསུམ་པ་རྗེས་ཀྱི་ལས་རིམ་བཅུ་གཅིག་ནི།

རྩ་ཐོ་ལས་ཆེ་བ་བསྐྱེད་ཅིང༌། ཕྲིན་ལས་བསྐུལ། ཚོགས་དང༌། ལྷག་ཆོག་ གཏོར་སྦྱོང་བྱ། གཏོར་ཟོར། བསྟན་མ་རྣམ་བཞིའི་བྲོ། དཀྱིལ་འཁོར་བསྡུ། བཀང་རྒྱུན་སྤྱོད་བྱ། ཞེས་གསུངས་པའི་དང་པོར། ཆོག་གཞུང་ལ་ལར་ཐུགས་བསམ་བསྐུལ་བ་སོགས་ཚོགས་ཀྱི་ལས་རིམ་གྲུབ་པའི་རྗེས་ཐོག་ཏུ་འབྱུང་མོད་ཀྱི། འདིར་ནི་བསྙེན་སྒྲུབ་ལས་གསུམ་གྱི་གོ་རིམ་དང་བསྟུན་ནས་སྐབས་འདིར་བྱུང་བར་སྣང་བས། དེ་ལས་ཐོག་མར་བཀའ་སྡོད་ཕོ་ཉའི་ཚོགས་ལ་ཕྲིན་ལས་གཞོལ་བར་བྱེད་པ་ལ་རང་ཉིད་ལྷའི་ང་རྒྱལ་དང་མ་ལྡན་ན་སྲུང་མ་དམ་ལ་མི་འདུ། ཟིལ་གྱིས་མི་ནོན། ལས་ལ་མི་ཁོལ་བའི་ཕྱིར། བདག་ཉིད་ཡེ་གདོད་མ་ནས་རང་བཞིན་ཆོས་སྐུ་ཀུན་ཏུ་བཟང་པོའི་ངོ་བོར་ལྷུན་གྱིས་གྲུབ་པའི་ ༢༧༡༽ རང་མདངས་འགག་མེད་ཀྱི་རོལ་པ་ལས་གཟུགས་སྣང་ཐམས་ཅད་ལྷ་སྐུ་ སྒྲ་སྒྲག་ཐམས་ཅད་སྔགས། དྲན་རྟོགས་ཐམས་ཅད་ཆོས་ཉིད་ཀྱི་རྣམ་རོལ་ཡིན་ལ་ཡིན་པར་ཤེས་པའི་ང་རྒྱལ་གྱི་དཔའ་གདེངས་བསྐྱེད་ལ། ཧཱུྃ། སྣང་སྲིད་ཐམས་ཅད་གཞལ་ཡས་ཁང༌། གཟུགས་སྣང་ཐམས་ཅད་ཧེ་རུ་ཀ། ཐམས་ཅད་ཐམས་ཅད་བྲན་དུ་ཁོལ། །ང་ལས་ཆེ་བ་སུ་ཡང་མེད། །ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། ཞེས་ཆེ་བ་བསྐྱེད་པས་སྣང་སྲིད་ཐམས་ཅད་མངའ་འོག་ཏུ་འདུས་པས་ཅི་བསྒོ་བའི་བཀའ་ཉན་པར་བསམ་མོ། ༈ གཉིས་པ་ཕྲིན་ལས་བསྐུལ་བ་ནི། ཚོམ་བུ་དགུའི་ལྷ་ཚོགས་རྣམས་ལ་འགྲོ་བའི་དོན་དུ་ཐུགས་དམ་བསྐུལ་བ་ཙམ་གྱིས། ལྷ་ཚོགས་ཐམས་ཅད་ལས་རང་འདྲའི་སྤྲུལ་པ་གྲངས་མེད་ཉི་ཟེར་གྱི་རྡུལ་བཞིན་སྤྲོས་ཏེ་འཇིག་རྟེན་གྱི་ཁམས་གང་བས་འཇིགས་བརྒྱད་ཞི་བ་དང༌། འབྱོར་དྲུག་རྒྱས་པ་དང༌། མོས་པ་རྣམ་བཞི་དབང་དུ་བསྡུ་བ་དང༌། དགྲ་བགེགས་འབྱུང་པོ་རྡུལ་དུ་རློག་པ་སོགས་ཕྲིན་ལས་གང་འདོད་ཐམས་ཅད་འབད་མེད་དུ་བསྒྲུབ་པར་དམིགས་ལ། ཧཱུྃ། ཆོས་སྐུ་སྐྱེ་མེད་ངང་ཉིད་ལས། །གཟུགས་སྐུ་འཇིགས་པའི་ཆ་ལུགས་བཞེངས། །ཞི་རྒྱས་དབང་དྲག་མངོན་སྤྱོད་ལས། །

༢༧༢༽ བཅོལ་བའི་ཕྲིན་ལས་གྲུབ་པར་མཛོད། །ཧཱུྃ་སརྦ་དུཥྚན། ཨོཾ་ཤནྟིང༌། སྭ་པུཥྚིཾ། ཨ་ཝ་ཤཾ། ཧཱ་མ་ར་ཡ་ཕཊ། སརྦ་སིདྡྷི་ཀུ་རུ་ཧཱུྃ། རྦོད་ཟོར་སརྦ་ཟློག་བྷྱོཿ ༈ གསུམ་པ་ཚོགས་ཀྱི་ལས་རིམ་རྣམས་ཀྱི་དང་པོར་བསང་སྦྱང༌། བྱིན་གྱིས་བརླབ་པ་ནི། འདོད་ཡོན་གྱི་ལོངས་སྤྱོད་ཐབས་ཤེས་བཟའ་བཏུང་གཟུགས་སྒྲ་དྲི་རོ་རེག་བྱ་མ་ཚང་བ་མེད་ཅིང་སེར་སྣ་དང་རློམ་སེམས་ཀྱིས་མ་བསླད་པར་བསགས་ནས་ཞིང་ཆེན་གཡང་གཞིའི་སྟག་པགས་སོགས་ཀྱི་གདན་ཁར་བཤམས་ལ། རྡོ་རྗེའི་ཕྱག་མཚན་དང་བཅས་པས་བདུད་རྩིའི་ཟེར་གྱིས་ཁྱབ་པར་འཐོར་ཏེ། ཨོཾ་ཨུ་ཙྪ་ཥྨ་བཻ་ཏཱ་ལི་ཀྲོ་དྷ་ནི། སརྦ་དྲཱ་ཕྱཾ་པཾ་ཤོ་དྷ་ནི་ཧཱུྃ་ཕཊཿསྭཱ་ཧཱ། ཞེས་ཁྲོ་མོ་ཉེས་སྒྲིབ་ཟ་བྱེད་མའི་སྔགས་ཀྱིས་བགེགས་སྦྱང༌། དེ་ནས་རང་རིག་མ་བཅོས་སྤྲོས་མེད་རྡོ་རྗེ་ལྟ་བུའི་ཏིང་འཛིན་གྱིས་འཁོར་འདས་བཟང་ངན་གཙང་རྩོགས་སོགས་ཀྱི་རྣམ་པར་རྟོག་པ་བདེན་མེད་སྒྱུ་མར་ཤེས་པའི་ངང་ནས། བདག་བསྐྱེད་ཀྱི་ཐུགས་སྲོག་ཧཱུྃ་ལས་ཡི་གེ་རྃ་ཡྃ་ཁྃ་འཕྲོས་པ་ལས་བྱུང་བའི་ཡེ་ཤེས་ཀྱི་མེ་རླུང་ཆུ་གསུམ་གྱིས་དྲི་མ་སྦྱང༌། ཨཱོཾ་ ༢༧༣༽ ཨཱཿཧཱུྃ་གསུམ་གྱིས་ཟག་མེད་ཀྱི་ལོགས་སྤྱོད་དུ་བྱིན་བརླབས་པར་མོས་ལ། ཧཱུྃ། རྡོ་རྗེ་ལྟ་བུའི་ཡེ་ཤེས་ཀྱིས། །ཆོས་ཀུན་ཐམས་ཅད་སྒྱུ་མར་རིག་ །རིག་པའི་ཡེ་ཤེས་རྃ་ཡྃ་ཁྃ། །ཚོགས་ཀྱི་དངོས་པོ་བསྲེགས་སྦྱང་བཀྲུ། །རྃ་ཡྃ་ཁྃ་ རྃ་སྥ་ར་ཎ་ཕཊཿ སྃ་ཧ་ར་ཎ་ཧཱུྃ། ཡྃ་སྥ་ར་ཎ་ཕཊཿ སྃ་ཧ་ཎ་ཧཱུྃ། ཨོཾ་ཨཱཿཧཱུྃ། ལྷར་གསལ་ཐུགས་ལས་སྦྱང་ཡིག་འཕྲོས། །རྃ། རྃ་ལས་མེ་བྱུང་དངོས་འཛིན་བསྲེག་ ཡྃ། ཡྃ་ལས་རླུང་བྱུང་བག་ཆགས་གཏོར། །ཁྃ། ཁྃ་ལས་ཆུ་བྱུང་གཉིསའཛིན་བཀྲུ། །རང་ཉིད་ལྷ་ཡི་ཐུགས་ཀ་ནས། །བྱིན་གྱིས་རློབས་པའི་ཡི་གེ་སྤྲོ། ། ཧཱུྃ། ཧཱུྃ་གིས་རྣམ་པར་རྟོག་པ་སྦྱང༌། །ཨཱཿ། ཨཱཿཡིས་ཡེ་ཤེས་བདུད་རྩིར་བསྒྱུར། །ཨོཾ། ཨོཾ་གིས་འདོད་ཡཽན་སྣང་?....། །ཧྲཱིཿ

ཧྲཱིཿཡིས་ཐུགས་ཀར་ལྷ་ཚོགས་དགྱེའོ། ། ཞེས་བྱིན་བརླབ་ཅིང༌། ༈ དེ་ནས་ཚོགས་མགྲོན་སྤྱན་དྲངས་ ༢༧༤༽ ཤིང་ཕྱག་མཆོད་བྱ་བ་ནི། བདག་ཉིད་ཀྱི་ཐུགས་ཀ་ནས་ཚད་མེད་བཞིའི་ལྷ་མོ་དཔག་ཏུ་མེད་པ་འཕྲོས་པས། རང་བཞིན་གྱི་གནས་རྣམས་ནས་རྒྱལ་བ་སྲས་བཅས་བླ་མ་ཡི་དམ་མཁའ་འགྲོ་དམ་ཅན་མཐའ་དག་སྤྱན་དྲངས་ནས་མདུན་གྱི་ནམ་མཁར་བཞུགས་པར་མོས་ལ། ཧཱུྃ། རྒྱལ་བ་ཞི་ཁྲོའི་ལྷ་ཚོགས་རྣམས། །ཡེ་ཤེས་རོལ་པའི་ཚོགས་ལ་གཤེགས། །དམ་ཚིག་དཀྱིལ་འཁོར་གནས་འདིར་བཞུགས། །བདག་དང་གུས་པས་ཕྱག་འཚལ་ལོ། །གཟུགས་སྒྲ་དྲི་རོ་རེག་བྱ་ཆོས། །མཛེས་སྙན་དྲི་ཞིམ་རོ་བདའ་ཞིང༌། རེག་བདེ་གླུ་གར་ཆོས་ཡིད་ཚིམ། །འདོད་ཡོན་མཆོད་པས་ཐུགས་དམ་བསྐང༌། ། དེ་ནས་ཚོགས་མཆོད་ཀྱི་བསྐང་བ་བྱ་བའི་སྔོན་དུ་བསྐང་ཡུལ་རྣམས་ལ་སྙན་གསན་དབབ་པའི་དགོངས་གསོལ་ནི། ཞི་ཁྲོ་བདེར་གཤེགས་ཡོངས་རྫོགས་ལྷ། །འགྲོ་ལ་ཕན་མཛད་ཐུགས་རྗེའི་བདག་ སེམས་ཅན་ཡོངས་ཀྱི་གཉེན་གཅིག་པུ། །ཀུན་ནས་བདག་ལ་དགོངས་སུ་གསོལ། ། ཞེས་པའི་མཐར་བཤགས་སྐོངས་དངོས་ནི། ཚོར་དང་མ་ཚོར་བའི་དམ་ཚིག་ཉམས་ཆགས་མཐའ་དག་མནོང་ ༢༧༥༽ དང་བཅས་པས་མཐོལ་བཤགས་བྱ་སྟེ། ཧཱུྃ། ཤར་ནས་བཛྲ་ཨཀཥོ་བྷྱ། རྡོ་རྗེ་རིགས་ཀྱི་ཐུགས་དམ་ལས། །ཞེ་སྡང་དམ་ཚིག་ཉམས་སོ་འཚལ། །འདི་ཡང་མི་འཆབ་མཐོལ་ལོ་བཤགས། །ལྷོ་ནས་རཏྣ་སམྦྷ་ཝ། །རིན་ཆེན་རིགས་ཀྱི་ཐུགས་དམ་ལས། །ང་རྒྱལ་དམ་ཚིག་ཉམས་སོ་འཚལ། །འདི་ཡང་མི་འཆབ་༴ ནུབ་ནས་པདྨ་དེ་ཝ་ཧྲཱིཿ པདྨ་རིགས་ཀྱི་ཐུགས་དམ་ལས། །འདོད་ཆགས་དམ་ཚིག་ཉམས་སོ་འཚལ། །འདི་ཡང་༴ བྱང་ནས་ཨ་མོ་གྷ་སིདྡྷི། །ལས་ཀྱི་རིགས་ལས་ཐུགས་དམ་ལས། །ལས་ཀྱི་རིགས་ཀྱི་ཐུགས་དམ་ལས། །ཕྲག་དོག་དམ་ཚིག་ཉམས་༴ འདི་ཡང་༴ དབུས་ནས་བཻ་རོ་ཙ་ན་ཨོཾ། །དེ་བཞིན་རིགས་ཀྱི་ཐུགས་དམ་ལས། །གཏི་མུག་དམ་ཚིག་ཉམས་༴ འདི་ཡང་༴ ཡང་ཡང་མི་བྱེད་མཐོལ་ལོ་བཤགས། །ལང་ལང་མི་འཆབ་མཐོལ་ལོ་བཤགས། །ཧཱུྃ།

རྩ་བའི་དམ་ཚིག་གསོ་བའི་ཕྱིར། །མཆེད་དང་སློབ་དཔོན་ཐུགས་དམ་བསྐང༌། །མི་སྤང་དམ་ཚིག་གསོ་བའི་ཕྱིར།།གཉིས་སུ་མེད་པའི་༴ དང་དུ་བླང་བའི་དམ་ཚིག་ལས། །ཉམས་པ་གསོ་བར་བྱ་བའི་ཕྱིར། ། ༢༧༦༽དམ་རྫས་ལྔ་ཡི་ཐུགས་དམ་བསྐང༌། །སྤྱད་པར་བྱ་བའི་དམ་ཚིག་ལས། །ཉམས་པ་གསོ་༴ སྦྱོར་དང་སྒྲོལ་བའི་ཐུགས་དམ་བསྐང༌། །སྒྲུབ་པར་བྱ་བའི་དམ་ཚིག་ལས། །ཉམས་པ་གསོ་༴ རིགས་ལྔ་དག་པས་ཐུགས་དམ་བསྐང༌། །ཤེས་པར་བྱ་བའི་དམ་ཚིག་ལས། །ཉམས་པ་༴ ཕུང་པོ་ཞིག་ཁྲོལ་འདི་ཡི་ཐུགས་དམ་བསྐང༌། །ཧཱུྃ། བསྐང་བ་མེད་དེ་ཁམས་གསུམ་ཡོངས་ཀྱིས་བསྐང༌། །སྦྱོར་བ་མེད་དེ་སྲིད་གསུམ་ཡོངས་ལ་སྦྱོར། །སྒྲོལ་བ་མེད་དེ་དུག་གསུམ་ཡེ་ནས་སྒྲོལ། །ཡེ་སྦྱོར་ཡེ་སྒྲོལ་ཆེན་པོས་ཐུགས་དམ་བསྐང༌། །ཐུགས་དམ་གཉན་པོ་བསྐང་བའི་དམ་རྫས་ནི། །རྩ་བརྒྱད་སྟོང་ལས་སྦྱར་བའི་བདུད་རྩི་དང༌། །ཁྱད་པར་རྨད་དུ་བྱུང་བའི་ལགཏོར་མ་དང༌། །འཁོར་བ་རྒྱུ་ལས་བསྒྲལ་བའི་རཀྟ་དང༌། །རྣམ་དག་རྒྱུད་ལས་བྱུང་བའི་བཾ་ཆེན་དང༌། །འབྲུ་བཅུད་སྟོང་ལས་སྦྱར་བའི་ཛཱ་གད་དང༌། །ཕྱི་ནང་མཆོད་པའི་ཚོགས་ཀྱི་ཡོ་བྱད་ཀྱིས། །བཀའ་རྒྱུད་བླ་མ་རྣམས་ཀྱི་ཐུགས་དམ་བསྐང༌། །ཞི་བ་ལྷུན་གྱིས་གྲུབ་པའི་དཀྱིལ་འཁོར་ནས། །བཞི་བཅུ་རྩ་གཉིས་རྒྱལ་བའི་ཐུགས་དམ་བསྐང༌། །

ཁྲོ་བོ་རོལ་པའི་ ༢༧༧༽ དཀྱིལ་འཁོར་ཆེན་པོ་ནས། །ཆེ་མཆོག་ཡོན་ཏན་ལྷ་ཚོགས་༴ ཁྲག་འཐུང་རོལ་པའི་༴ ཡང་དག་ཐུགས་ཀྱི་ལྷ་༴ གཤིན་རྗེ་རོལ་པའི་དཀྱིལ་འཁོར་༴ འཇམ་དཔལ་སྐུ་ཡི་༴ དབང་ཆེན་རོལ་པའི་༴ པདྨ་གསུང་གི་༴ ཕུར་པ་རོལ་པའི་༴ ཕུར་པ་ཕྲིན་ལས་ལྷ་༴ ཤ་ཁྲག་རྒྱ་མཚོར་འཁྱིལ་བའི་དཀྱིལ་འཁོར་ནས། །མ་མོ་རྦོད་གཏོང་༴ ཐུགས་རྗེ་གདུང་ཚོབ་སྐུ་ཡི་དཀྱིལ་འཁོར་ནས། །རིགལའཛིན་བླ་མེད་ལྷ་༴ དུག་ལྔ་མེ་ལྟར་འབར་བའི་༴ འཇིག་རྟེན་མཆོད་བསྟོད་༴ གཏུམ་དྲག་མེ་ལྟར་འབར་བའི་དཀྱིལ་འཁོར་ནས། །དམོད་པ་དྲག་སྔགས་ལྷ་༴ དཀྱིལ་འཁོར་དགུ་ཡི་བར་འཁྱམས་འཁོར་ཡུག་ནས། །བཀའ་སྲུང་དམ་ཅན་རྒྱ་མཚོའི་ཐུགས་དམ་བསྐང༌། །ཞིང་ཆེན་བཅལ་དུ་བཀྲམ་པའི་དཀྱིལ་འཁོར་ནས། །ཕོ་ཉ་ལས་བྱེད་ཚོགས་ཀྱི་༴ སངས་རྒྱས་བསྟན་པ་བསྲུང་བར་ཞལ་བཞེས་པའི། །སྔགས་བདག་སྡེ་དཔོན་སུམ་ཅུའི་༴ ཕོ་རྒྱུད་མགོན་པོའི་ཚོགས་ཀྱི་༴ མ་རྒྱུད་ལྷ་མོའི་ཚོགས་ཀྱི༴ གནོད་སྦྱིན་ནོར་ལྷའི་ཚོགས་༴ དྲང་སྲོང་གཟའ་ཡི་ཚོགས་ཀྱི་༴ ༢༧༨༽ དམ་ཅན་དཔེ་སྲོག་གཙང་གསུམ་ཐུགས་དམ་བསྐང༌། །ཡུལ་ལྷ་གཞི་བདག་རྣམས་ཀྱི་ཐུགས་དམ་བསྐང༌། ། ཨོཾ་ཨཱཿཧཱུྃ། རྒྱལ་བ་ཞི་ཁྲོ་རྡོ་རྗེ་སློབ་དཔོན་དང༌། །བདེར་གཤེགས་ཡོངས་རྫོགས་སྲུང་མ་དམ་ཚིག་ཅན། །སྐུ་གསུམ་གདུང་ཚོབ་རྡོ་རྗེ་ལྕམ་དྲལ་མཆེད། །དཔང་གྱུར་སྐྱབས་མཆོག་མ་ལུས་དགོངས་སུ་གསོལ། །བདག་ནི་མ་རིག་ལུས་དང་ངག་སེམས་ཀྱི། །སློབ་དཔོན་མཆེད་སོགས་སྐུ་སྨད་ངན་སྨྲ་ཞིང༌། །ཡི་དམ་སྔགས་དང་ཕྱག་རྒྱ་གསང་བའི་བསྒྲགས། །རྩ་བའི་དམ་ལས་འགལ་གྱུར་མཐོལ་ལོ་བཤགས། །ཤེས་བྱ་ལྔ་དང་སྤྱད་པར་བྱ་བ་ལྔ༌། །མི་སྤང་ལྔ་དང་བསྒྲུབ་པར་བྱ་བ་ལྔ༌། །དང་ལེན་ལྔ་སོགས་ཡན་ལག་དམ་ཚིག་རྣམས། །ཉམས་གྱུར་རང་མནོང་འགྱོད་པ་མཐོལ་ལོ་བཤགས། །སྔགས་ལ་ཐེ་ཚོམ་བླ་མེད་ཐེག་པ་སྨོད།། ལྟ་སྤྱོད་ཡ་བྲལ་བསྙེན་སྒྲུབ་གཞུང་མ་སྲོང༌། །ལོང་ཡོད་ལེ་ལོས་དུས་ཀྱི་མཆོད་པ་ཆག་

སྡོམ་གསུམ་ཐུན་མོང་དམ་ཉམས་མཐོལ་ལོ་བཤགས། །རིགས་པའི་རྩལ་ཆུང་སྙིང་པོའི་དོན་མ་རྟོགས། །སྒོམ་ ༢༧༩༽ པའི་སྲན་ཆུང་གནས་ལུགས་སོ་མ་ཐུབ། །བློ་ཡི་སྟོབས་ཆུང་སྤྱོད་པའི་བོག་མ་ཐོན། །ལེགས་སམ་སྤྱོད་ཀྱང་དོན་ལ་ཐུགས་འགལ་བསགས། །འབྲས་བུས་ཡིད་སྨོན་ལུས་པ་མཐོལ་ལོ་བཤགས། ། ཡིག་བརྒྱ་བརྗོད། ཧཱུྃ། དུར་ཁྲོད་གསང་བ་མཆོག་གི་དཀྱིལ་འཁོར་འདིར། །གསང་བའི་ཕོ་བྲང་བཞུགས་བཞིན་བཀོད་ནས་ཀྱང༌། ། སྒྲུབ་རྫས་གཉན་པོ་ཚུལ་བཞིན་བཀྲམ་ལགས་ན། །རྒྱལ་བ་ཞི་ཁྲོའི་ཐུགས་དམ་གཉན་བསྐོངས་ཏེ། །རྣལ་འབྱོར་བདག་ལ་གཡར་དམ་གསོར་སྩོལ་ཅིག་ ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། དེ་ནས་ཚོགས་ཀྱི་ཡོ་བྱད་ཆེ་ཆུང་ཇི་ཙམ་ཡོད་པ་དེ་ཐམས་ཅད་གསིལ་ནས་མང་དུ་སྤྲོས་ལ། དཀྱིལ་འཁོར་ལ་ཇི་ཙམ་འབུལ་རྒྱུ་དེ་ལའང་རིམ་པ་གསུམ་སྟེ། དང་པོ་ཕུད། བར་པ་ཉམས་བཤགས། ཐ་མས་གནོད་བྱེད་བསྒྲལ་སྟབས་བྱ་རྒྱུ་དང༌། བར་དུ་སྒྲུབ་པ་པོ་རྣམས་དངོས་གྲུབ་ཏུ་ལོངས་སྤྱོད་རྒྱུ་དང༌། ཚོགས་ལྷག་ལ་ཡང་ཡར་གནས་ཀྱི་མགྲོན་རྣམས་ལ་གཙང་ལྷག་དང༌། མར་གནས་རྣམས་ལ་སྒྲུབ་པ་པོ་རྣམས་ཀྱི་ལོངས་སྤྱད་པའི་ ༢༨༠༽ ལྷག་མ་བསྡུ་བའམ འོན་ཀྱང་དེང་སང་གི་ཆོ་ག་བ་ནུས་ལྡན་དགོན་པའི་གཤིས་ཀྱིས་རྡོ་རྗེ་སློབ་དཔོན་གཅིག་པུའི་བཞེས་ལྷག་ལ་བརྟེན་པའི་ཕྱག་སྲོལ་ཉིད་ལེགས་པར་སྣང་ངོ༌། དེ་ལས་ཐོག་པར་ཚོགས་ཕུད་རིམ་པ་གསུམ་གྱི་དང་པོ་ཚོགས་ཀྱི་རྩེ་མོ་དང་བཟའ་བཏུང་ཐམསཅད་ཀྱི་ཕུད་བསྡུས་ནས་རིན་ཆེན་སྣོད་དུ་སྤུངས་ཏེ་དཀྱིལ་འཁོར་རམ་གཏོར་མའི་དྲུང་དུ་འབུལ་ཞིང༌། ཚོགས་ཀྱི་མཆོད་པ་དེ་ལས་གཟུགས་སྒྲ་དྲི་རོ་རེག་བྱའི་མཆོད་པ་ཐོགས་པའི་ལྷ་མོ་གྲངས་མེ་འཕྲོས་པས་མཆོད་ཡུལ་ཐམས་ཅད་མཉེས་པའི་མཆོད་པ་འབུལ་བར་དམིགས་ཤིང༌། ཧཱུྃ། བླ་མེད་མཆོག་གི་མཆོད་སྦྱར་བས། །ཡེ་ཤེས་ལྔ་ཡི་འོདཟེར་འཕྲོ། །འདོད་ཡོན་ལྷ་མོས་རབ་བརྒྱན་འབུལ། །དམ་སྐོངས་དབང་དང་དངོས་གྲུབ་སྩོལ། །ཨོཾ་ན་མསྶ་རྦ་ཏ་ཐཱ་ག་ཏེ་བྷྱཿ

སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁ་སྭཱ་ཧཱ། ཚོགས་ཕུད་བར་པ་ཡང་སྔར་བཞིན་གཏོར་མའི་དྲུང་དུ་ཕུལ་ཞིང་བཤགས་ཚིག་བརྗོད་པས། ཚོགས་གཏོར་དང་མཆོད་པའི་དངོས་པོ་ཞེན་ཅིང་མ་ཚང་བ་དང་སྒོ་གསུམ་གྱི་སྤྱོད་པ་ལ་སོགས་པའི་ཉེས་སྐྱོན་དག་ཅིང་ཐུགས་ ༢༨༡༽ དམ་སྐོངས་པར་མོས་ལ། མ་རིག་བག་ཆགས་ལུས་ངག་སེམས། །བག་མེད་དམ་འགལ་འབྱོར་ཚོགས་ཆུང༌། །བླ་མ་ཡི་དམ་མཁའ་འགྲོ་ཡི། །ཐུགས་དང་འགལ་གྱུར་བཟོད་པར་གསོལ། །ཨ་ཧོ་མ་ཧཱ་སུ་ཁ་ས་མ་ཡ་ཧོ། ཚོགས་ཕུད་བླ་མ་ལ་བསྒྲལ་སྟབས་བྱ་བ་ནི། དེ་ཡང་སྒྲུབ་ཆེན་ནམ་གཏོར་ཟློག་སོགས་དྲག་ལས་རྒྱས་པར་བྱ་བའི་སྐབས་དག་ཏུ་ནི་ལིངྒ་སོགས་བཅའ་གཞི་ཚང་མ་དང༌། ཕུར་ཐུན་ཚོམ་བུ་བསྐུལ་བ་སོགས་གདབ་པ་ལས་བརྒྱད་རྫོགས་པར་བྱ་དགོས་མོད་ཀྱི། ལས་གཞུང་རྒྱུན་ཁྱེར་གྱི་སྐབས་འདིར་ནི་ཚོགས་ཐ་མ་ལ་བརྟེན་ནས་དགུག་བསྒྲལ་སྟབས་གསུམ་མདོར་བསྡུས་ཙམ་བྱ་བ་ཡིན་ཏེ། ཚོགས་ཐ་མ་དེ་ཉིད་ཟན་དང་ཤ་ཁྲག་རུས་གསུམ་གཙོ་བོར་སྤུངས་ནས་ལྕགས་ལྡེར་ལྟ་བུ་དྲག་པོའི་སྣོད་གཅིག་ཏུ་བཤམས་ལ། སྒྲོལ་བའི་ཕྱག་རྒྱ་ལྕགས་ཕུར་སོགས་ཀྱང་གསར་ནས། བརྗོད་ཚིག་དང་མཐུན་པའི་ཏིང་འཛིན་གསལ་ངར་དང་ལྡན་པས། བདག་ཉིད་གཙོ་བོའི་ཐུགས་ཀ་ནས་སྤྲུལ་པའི་ཆེ་མཆོག་བཛྲ་ཀཱི་ལ་ཡ་མཐིང་ནག་ཕྱག་གཉིས་ཕུར་བུ་འདྲིལ་ཞིང༌། སྐུ་སྟོད་ཁྲོ་བོ་ ༢༨༢༽ ཆེན་པོ་ལ་སྐུ་སྨད་གནམ་ལྕགས་ཀྱི་ཕུར་པ་རབ་ཏུ་རྣོ་བས་གཏམས་པ་མེ་སྤུངས་ཀྱི་ཀློང་ན་རྔམས་པར་བཞུགས་པའི་མདུན་ན། ལྕགས་ཀྱི་ཁང་སྒྲོམ་སྒོ་མེད་འཇིགས་སུ་རུང་བའི་ནང་དུ་གནོད་བྱེད་བསྒྲལ་བའི་ཞིང་དུ་གྱུར་པ་གང་ཡིན་དེ་དག་དབང་པོ་སྐྱེ་མཆེད་ཚང་ཞིང་ཡན་ལག་ལྕགས་སྒྲོག་གིས་བསྡམས་པ་མངོན་སུམ་དུ་གསལ་བར་གྱུར། ན་མོ། རྗེ་བཙུན་རྩ་བ་དང་རྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་བཀའ་བདེན་པ་དང༌། ཆོས་ཀྱི་༴ དགེ་འདུན་གྱི་༴

གསང་སྔགས་རིགས་སྔགས་དང་གཟུངས་སྔགས་དང་སྙིང་པོ་དང་ཕྱག་རྒྱ་དང་ཏིང་ངེ་འཛིན་གྱི་བདེན་པ་དང༌། ཡི་དམ་ཞོ་ཁྲོ་རབ་འབྱམས་སྒྲུབ་པ་བཀའ་བརྒྱད་ལྷ་ཚོགས་བདུན་བརྒྱ་ཉེར་ལྔ་སྤྲུལ་འཁོར་དང་བཅས་པའི་བདེན་པ་དང༌། གནས་གསུམ་དཔའ་བོ་མཁའ་འགྲོ་ཆོས་སྲུང་བཀའ་སྡོད་དམ་ཅན་རྒྱ་མཚོ་དཀར་ཕྱོགས་ཡུལ་ལྷ་གཞི་བདག་དང་བཅས་པའི་བདེན་ ༢༨༣༽ པ་དང༌། དོན་དམ་ཆོས་ཀྱི་དབྱིངས་རྣམ་དག་ཅིང་ཀུན་རྫོབ་བརྟེན་ཅིང་འབྲེལ་པར་འབྱུང་བ་རྒྱུ་འབྲས་བསླུ་བ་མེད་པའི་བདེན་པ་ཆེན་པོའི་སྟོབས་ལ་བརྟེན་ནས༌། སྤྱིར་སངས་རྒྱས་ཀྱི་བསྟན་པ་བཤིག་པ། དཀོན་མཆོག་གི་དབུ་འཕང་སྨོད་པ། དགེ་འདུན་གྱི་སྤྱི་དགྲ་བྱེད་པ། སེམས་ཅན་ཡོངས་ལ་གནོད་པ་ཁྱད་པར་དུ་ཡང་རྡོ་རྗེ་སློབ་དཔོན་གྱི་སྐུ་ལ་བསྡོ་བ། མཆེད་དག་ལྕམ་དྲལ་གྱི་དམ་ལས་འགལ་བ། རྣལ་འབྱོར་སྒྲུབ་པ་པོ་ལ་གནོད་ཅིང་འཚེ་བ། དམ་པའི་ཆོས་དང་བྱང་ཆུབ་སྒྲུབ་པ་ལ་བར་དུ་གཅོད་པར་བྱེད་པའི་གཟུགས་ཅན་གྱི་དགྲ་ གཟུགས་མེད་ཀྱི་བགེགས། ལས་ངན་གྱི་སྲི། བཀའ་ལས་འདའ་བ། དམ་ལས་ཉམས་པ། ཁྲིམས་ལས་དྲལ་བ། ཞིང་བཅུར་གྱུར་པའི་དགྲ་བགེགས་འབྱུང་པོ་གང་ཡིན་པ་དེ་དག་སྲིད་པ་གསུམ་གང་དུ་གནས་ཀྱང༌། ཕོ་ཉ་ལས་མཁན་དྲེགས་པའི་ཚོགས་རྣམས་ཀྱི་ལྕགསཀྱུས་སྙིང་ནས་བཟུང་སྟེ་རངདབང་མེདཔར་སྐད་ ༢༨༤༽ ཅིག་ཙམ་ལ་ཚོགས་ཐ་མ་འདི་ལ་ཁུག་ཛཿ ནྲྀ་ཏྲི་བཛྲ་ཨངྐུ་ཤ་ཛཿ བཛྲ་པཱ་ཤ་ཧཱུྃ། བཛྲ་སྥོ་ཊ་བཾ། བཛྲ་གྷཎྜེ་ཧོ། ཞེས་རོལ་མོའི་སྒྲ་དྲག་པོ་དང་བཅས་པས་བཀུག་བསྟིམ་བྱ། དེ་ནས་ལྷ་ཚོགས་རྣམས་དྲག་པོའི་ཕྲིན་ལས་བསྐུལ་ཏེ། ཧཱུྃ། ཆོས་ཀྱི་དབྱིངས་ལས་རང་བྱུང་སྒྲུབ་པའི་ལྷ། །ཁྲོ་བོ་རོལ་པའི་དུར་ཁྲོད་ཆེན་པོ་ནས། །ཤིན་ཏུ་མི་བཟད་རབ་འཇིགས་སྐུར་སྟོན་པ། །དཔལ་ཆེན་ཡོངས་རྫོགས་དྲག་པོའི་ཕྲིན་ལས་མཛོད། །ཧཱུྃ་ཧཱུྃ་བི་ཤྭ་ཀྲོ་དྷ་ཛྭ་ལ་མཎྜ་ལ་ཧཱུྃ་ཕཊཿ དེ་ནས་མགོན་སྐྱོབས་བྱེད་པའི་ལྷ་སྲུང་དང་ནི།

ཧཱུྃ་བཛྲ་ཡ་ཀྴ་ཀྲོ་དྷ་ཨ་ནྲྀ་དེ་ཝ་མ་ནུ་ཤག་ཕྱོ་ཕྱོ། དེ་ནས་བདག་ཉིད་ཧེ་རུ་ཀའི་ང་རྒྱལ་གྱིས་ཕུར་པ་ཐལ་མོ་སྦྱར་བའི་བར་དུ་བཟུང་སྟེ་ལིངྒ་ལ་གཟིར་བས། འཁོར་འདས་སེམས་སུ་ཐག་ཆོད་པ་ནི་རིག་པ་ཚོམ་བུ་ཡེ་ཤེས་ཀྱི་ཕུར་པ། དེ་ལྟར་མ་རྟོགས་པའི་སེམས་ཅན་འཁྲུལ་པ་ཨ་འཐས་ཀྱི་དགྲ་བགེགས་ལ་ཚད་མེད་སྙིང་རྗེ་བསྐྱེད་པ་ནི་གསལ་གདངས་ལོངས་སྐུ་སྙིང་རྗེའི་ཕུར་པ། ལག་པའི་སོར་མོ་བཅུ་པོ་ཁྲག་འཐུང་རིགས་ལྔ་ཡབ་ཡུམ་སྦྱོར་བའི་སྲས་སུ་བཛྲ་ཀི་ལ་ ༢༨༥༽ པ་བྱུང་བ་ནི་སྤྲུལ་སྐུ་རྫས་ཀྱི་ཕུར་པ་སྟེ། བདག་ཕུར་དབེན་གསུམ་སྐུ་གསུམ་གྱི་རྣམ་རོལ་དུ་ཤེས་པ་ནི་ལྟ་བའི་རྫོང་ཡིན་ཞིངཕུར་པའི་དབལ་རྩེར་ཧཱུྃ་ཡིག་ལས་མེ་འོད་འཕྲོས་གནོད་བྱེད་དེའི་སྙིང་དཀྱིལ་དུ་ཡིད་ཀྱི་རྟེན་དབུགས་ཀྱི་དངས་མ་གཏོར། སྲོག་གི་རྟེན་ཁྲག་གི་དངས་མ་སྐམ། ཚེ་བསོད་ཀྱི་རྟེན་ཨ་ཡིག་དཀར་པོ་ཕུར་པའི་རྩེ་ལ་ཚུར་བྱུང་བ་བདག་གི་སྙིང་གར་བསྟིམ། རྣམ་ཤེས་ཀྱི་ནྲྀ་ལྗང་གུ་ཕུར་པའི་ཁོང་སེང་ནས་ཡར་བརྒྱུད་དཻ་དཔལ་ཆེན་པོ་ཧེ་རུ་ཀའི་སྐུ་གསུང་ཐུགས་ལ་བསྟིམ་ཞིང༌། སླར་ཡང་ཡབ་ཀྱི་དབུ་མའི་ལམ་བརྒྱུད་ནས་ཡུམ་གྱི་གསང་བར་བབས་པ་སྤྲུལ་བའི་སྲས་མཆོག་ཏུ་བལྟམས་ཤིང་ཤིང་འགྲོ་བའི་དོན་མཛད་པར་དམིགས་པ་ནི་སྒོམ་པའི་འཕྲང༌། དེ་ལྟ་བུ་གསལ་སྟོང་ཟུང་འཇུག་ཐབས་ཤེས་དབྱེར་མེད་ཀྱི་སྒོ་ནས་སྒྲོལ་བ་ནི་སྤྱོད་པའི་སྲོག་སྟེ། རྫོང་འཕྲང་སྲོག་གསུམ་ཚང་བའི་ཏིང་འཛིན་དང་ལྡན་པས། གཟུགས་ལིང་གཏུབ་ཅིང༌། ཧཱུྃ། ང་ནི་ཆེ་མཆོག་ཧེ་རུ་ཀ། །གཡས་པ་ཐབས་ཀྱི་རང་བཞིན་ལ། །གཡོན་པ་ཤེས་རབ་རང་བཞིན་ཏེ། །ཐབས་དང་ཤེས་རབ་སྦྱར་བ་ལས། །སྲས་མཆོག་བཛྲ་ཀཱི་ལ་ ༢༨༦༽ ཡ། །གང་ལ་བྱ་བ་ཁྱེད་ཀྱིས་ཤེས། །ཡིད་ལ་བརྣག་པའི་དགྲ་བགེགས་འདི། །མ་ཐུགས་མྱུར་དུ་སྒྲོལ་བར་མཛོད། ། ཅེས་པའི་མཇུག་ཏུ་དྲག་སྔགས་སོ་ལྔ་པའི་གཤམ་དུ། ཀརྨ་རཾ་རཾ་ཛྭ་ལ་རཾ།

དགྲ་བགེགས་འབྱུང་པོ་མཱ་ར་ཡ་ཧཱུྃ་ཕཊ། ཅེས་བསྒྲལ་ཞིང་གནས་སྤར་བས་འབྲས་བུ་ཡེ་ཤེས་ཀྱི་ཚོགས་བསྒྲུབས་ཏེ། ཤ་ཁྲག་གཟུགས་ཀྱི་ཕུང་པོའི་ལྷག་རོལ་དེ་ཉིད་ཤའི་ཕུང་པོ། ཁྲག་གི་རྒྱ་མཚོ། རུས་པའི་རི་བོར་གྱུར་པ་དེ་དག་ལྷ་ཚོགས་རྣམས་ཀྱི་ཞལ་དུ་སྟབས་པས་རྒྱུ་བསོད་ནམས་ཀྱི་ཚོགས་རྫོགས་ཤིང་འཁོར་བའི་རྒྱུ་རྐྱེན་རྩད་ནས་ཆོད་པར་བསམ་ལ་བསྒྲལ་བའི་རོ་མ་རྣམས་དཀྱིལ་འཁོར་དུ་འབུལ་ཞིང༌། དཔལ་ཆེན་ཁྲག་འཐུང་ལྷ་ཚོགས་ཞལ་ཕྱེ་ཅིག་ བག་ཆགས་ཀུན་སྦྱོང་འཁོར་བའི་ལམ་དགག་ཕྱིར། །དགྲ་བགེགས་བསྒྲལ་བའི་དུག་གསུམ་ཤ་ཁྲག་རུས། །ཟ་བྱེད་མིའགྱུར་ཆོས་ཉིད་ཀློང་དུ་རོལ། །བརྫ་ཡཀྴ་ཀྲོ་དྷ་བི་ཛ་ཡེ་ཁཱ་ཧི། དེ་ལྟར་དཀྱིལ་འཁོར་ལྷ་ཚོགས་ལ་ཚོགས་མཆོད་གྲུབ་པའི་རྗེས་ལ་ལྷག་མའི་མགྲོན་ཡར་གནས་ཡེ་ཤེས་ས་ལ་འབུལ་རྒྱུའི་གཙང་ལྷག་སྣོད་ ༢༨༧༽ བཟང་པོར་བླུག་ནས་དཀྱིལ་འཁོར་གསུམ་དུ་བཞག་པ་དང༌། བར་འདིར་སློབ་དཔོན་མཆེད་ལྕམ་རྣམས་ཚོགས་ཀྱི་དངོས་གྲུབ་བླང་བ་ནི། ལྷ་ཚོགས་ཀྱི་གནས་གསུམ་འབྲུ་གསུམ་ལས་འོད་འཕྲོས་པས་ཚོགས་ལ་ཐིམ་པས་ཡིད་བཞིན་ནོར་བུ་ལྟར་ཅི་འདོད་ཀྱི་དངོས་གྲུབ་འབྱུང་བར་མོས་ལ། ཚོགས་རྫས་ཀྱི་དངོས་པོ་གང་ཡོད་ན་ཚད་དུ་རིམ་པར་དྲངས་ཤིང༌། ཧོ། ཞལ་ཟས་ཚོགས་ཀྱི་མཆོད་པ་འདི། །འདོད་ཡོན་མ་སྤངས་ལོངས་སྤྱོད་བརྒྱན། །དངོས་གྲུབ་སྣ་ཚོགས་འདི་ལས་འབྱུང༌། །རྣལ་འབྱོར་དགྱེས་པར་ཚོགས་ལ་རོལ། །སིདྡྷི་ཕ་ལ་ཨ་ལ་ལ་ཧོ། ཞེས་བརྗོད་ནས་རང་རང་སྒོ་གསུམ་ལྷའི་རྣལ་འབྱོར་དང་སྡན་པས་ཚོགས་ལ་རོལ་ཞིང༌། དེ་ཚེ་ཚོགས་ཀྱི་རྫས་ལ་བཟང་ངན་ཞིམ་མངར་གྱི་སྤོང་ལེན་མི་བྱ། ཚོགས་རྫས་ལ་ཐ་མལ་གྱི་མིང་མི་འབོད། བྱིན་གྱིས་བརླབས་པའི་རྫས་ཡིན་པས་ཟོས་ལྷག་སོགས་གང་བྱུང་དུ་མི་བསྐྱུར། བཟི་བ་དང་ཀུ་ཅོ་འཐབ་རྩོད་བག་མེད་པའི་སྤྱོད་པ་མི་བྱ། རྡོ་རྗེའི་གླུ་གར་བྱ་བ་གསུངས་ནའང་གསང་སྔགས་ཟབ་མོའི་རྒྱུད་ནས་གསུངས་པའི་རྡོ་རྗེའི་ཚིག་དང་གྲུབ་པའི་རིག་འཛིན་དག་གིས་ཉམས་རྟོགས་

༢༨༨༽ པར་ཤར་བའི་རྡོ་རྗེའི་མགུར་སོགས་མ་གཏོགས་འཇིག་རྟེན་གྱི་གླུ་གར་མི་བྱ་བ་ལ་སོགས་མདོར་ན་ཚོགས་ཀྱི་འཁོར་ལོའི་དམ་ཚིག་རྣམས་མི་འགལ་བར་བྱ་ཞིང༌། མཇུག་ཏུ། ཧེ་རུ་ཀ་ཡི་དཀྱིལ་འཀོར་དུ། །ཚོགས་ཀྱི་ཁོར་ལོས་མཆོད་པ་ཡིས། །བདག་གཞན་འགྲོ་བ་མ་ལུས་པ། །དཀྱིལ་འཁོར་གཅིག་ཏུ་འགྲུབ་པར་ཤོག་ ཅེས་པའི་སྨོན་ལམ་ཀྱང་གདབ་བོ། བཞི་པ་ལྷག་མའི་ཆོ་ག་ལ། ཚོགས་གཞོང་སོགས་སྣོད་རྣམས་ཀྱི་ནང་དུ་ལྷག་རོལ་ཇི་ཙམ་ཡོད་པ་ཐམས་ཅད་ཆེ་བ་གཅིག་ཏུ་སྤུངས་པའི་ཁར་རྡོ་རྗེ་སློབ་དཔོན་གྱི་བཞེས་ལྷག་རྣམས་བཅུག་ལ། སློབ་མ་ནུས་ལྡན་ཡིན་ན་སོར་མོ་ནང་དུ་བསྣོལ་བ་རྡོ་རྗེ་དྲ་མིག་གི་ཕྱག་རྒྱའི་ཁོང་སེང་ནས། བདུད་རྩི་ཨ་མྲྀ་ཏ་ཞལ་དུ་འཐོགས་པའི་ཞལ་ཕྲུ་ཕྱག་རྒྱའི་ཁོང་སེང་ནས་ལྷག་མ་ལ་བཏབ་ཅིང༌། ནུས་པར་མི་ལྡན་ན་བདུད་རྩི་སྨན་བདུད་རྩི་སྨན་རག་འཐོར་བས་ཆོག་པ་ཉིད་དེ། བདག་གི་དཔལ་གྱི་ཐུགས་སྲོག་ལས་འོད་ཟེར་ཨོཾ་ཨཱཿཧཱུཾ་གིས་མཚན་པ་འཕྲོས་ཏེ་ཚོགས་ལྷག་གཉིས་ལ་ཕོག་པ་ཙམ་གྱིས། ཡར་གནས་མར་གནས་ཀྱི་མགྲོན་རིགས་སོ་སོའི་ཐུགས་དང་མཐུན་པའི་ ༢༨༩༽ དངོས་པོ་གང་ལ་ཅི་འདོད་དུ་གྱུར་པར་དམིགས་ནས་འབྲུ་གསུམ་ལན་བདུན་ནམ་གསུམ་གྱིས་བརླབ་སྟེ། ཐོག་མར་ཡར་གནས་རྣམས་ལ་གཙང་ལྷག་འབུལ་བ་ནི། ཧཱུྃ། ཆོས་དབྱིངས་སྐྱེ་མེད་རྣམ་དག་ལས། །སྐྱེ་བའི་ཆོ་འཕྲུལ་ཞི་ཁྲོའི་ཚོགས། །འདིར་བྱོན་རྒྱན་གྱིས་མཆོད་གཏོར་བཞེས། །སྐུ་གསུང་ཐུགས་ཀྱི་དངོས་གྲུབ་སྩོལ། །ཨོཾ་ཨཱ་ཧཱུྃ། ཨོཾ་ཨ་ཀཱ་རོ་མུ་ཁཾ། སརྦ་དྷརྨ་ཎཾ། ཨུདྱ་ནུཏྤནྣཏྭད། ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་གཙང་ལྷག་ནམ་མཁར་འཐོར་ཞིང༌། བདུད་རྩི་གསང་ནན་ཀྱང་འདི་སྐབས་ལྷན་ཅིག་འབུལ་བའི་ཕྱག་བཞེས་སྣང༌། ཆོག་གཞུང་གཞན་ལ་ལར་འདི་ལ་གནམ་ཕུད་ཅེས་ཀྱང་གྲགས་པ་དེ་དང་དོན་གཅིག་གོ་ དེ་ནས་གོང་དུ་བཤད་པའི་ལྷ་མོ་དངོས་དེ་ཉིད་མར་གནས་རྣམས་ལ་འབུལ་བ་ནི། རང་ཉིད་ལྷའི་ང་རྒྱལ་གྱིས་ལྷག་མགྲོན་རྣམས་བཀུག་ཅིང་ཟིལ་གྱིས་མནན་པར་མོས་ཏེ།

འདི་ལ་ཡང་རིམ་པ་བཞི་ཡོད་དེ། དང་པོ་དབང་ཕྱུག་དང་མཁའ་འགྲོ་སུམ་ཅུ་རྩ་གཉིས། གཉིས་པས་གིང་ཕོ་མོ་རྣམས་དང༌། གསུམ་པས་མ་ ༢༩༠༽ བདུན་སྲིང་བཞི་འབར་མ་ཕོ་ཉ་རྣམས་དང༌། བཞི་པས་ལངྒ་དང་འབུམ་ཕྲག་མཁའ་འགྲོ་ལྷ་སྲིན་སྡེ་བརྒྱད་སོགས་མཆོད་པའི་རིམ་པ་ནི། ཧཱུྃ། དང་པོར་ཕུད་ཀྱིས་མི་མཆོད་དུ། །བཀའ་བརྒྱད་ཡོངས་རྫོགས་ལྷ་རྣམས་གཉན། །བར་དུ་ལྷག་མས་མི་མཆོད་དུ། །མ་དང་མཁའ་འགྲོ་ལྷག་ལ་དགྱེས། །ཐ་མ་གཅིག་ཏུ་མི་བསྲེ་རུ། །ཆོས་ཉིད་ཡེ་ནས་རྒྱུ་འབྲས་གཅིག་ ཧཱུྃ། དཔལ་གྱི་བཀའ་ཉན་ལྷག་སྡུད་མ། །རིགས་བཞི་མཁའ་འགྲོ་ཤུགས་འགོར་བཅས།། དབང་ཕྱུག་ཆེན་མོ་ཉེར་བརྒྱད་དང༌། །མཁའ་འགྲོ་སུམ་ཅུ་རྩ་གཉིས་རྣམས། །གནས་བཟང་དེ་ནི་དུར་ཁྲོད་འཛིན། །གོས་བཟང་དེ་ནི་ཞིང་ཆེན་གྱོན། །སྐྱོགས་བཟང་དེ་ནི་བྷཉྫ་ཐོགས། །ཟས་བཟང་དེ་ནི་མཾ་ས་གསོལ། །སྐྱེམ་བཟང་དེ་ནི་རཀྟ་འཐུང༌། །དམ་ཚིག་བསྲུང་ཞིང་མཁའ་ལ་འགྲོ་ ཟས་སུ་ཤ་དང་ཁྲག་ལ་དགྱེས། །ལས་སུ་གསོད་དང་གཅོད་ལ་བརྩོན། །ཤ་ཁྲག་གཏོར་མ་འདི་བཞེས་ལ། ། ༢༩༡༽ སྔོན་ཚེ་དཔལ་གྱི་བཀའ་བཞིན་དུ། །བཅོལ་བའི་ཕྲིན་ལས་བསྒྲུབ་པར་མཛོད། ། ཧཱུྃ། དཔལ་གྱི་བཀའ་ཉན་ལྷག་སྡུད་མ། །སྐྱེས་མཆོག་གིང་ཆེན་བཅོ་བརྒྱད་པོ། །དབུ་ལ་རལ་ཕུར་ཤ་ར་ར། །ཕྱག་ན་གྲི་ཐོག་ཟིངས་སེ་ཟིང༌། གིང་ཕོ་དགུ་ནི་ཤ་ར་ར། །གིང་མོ་དགུ་ནི་སི་ལི་ལི། །ཐམས་ཅད་རུ་མཚོན་ཆེམས་སེ་ཆེམ། དམ་ཚིག་བསྲུང་ཞིང་མཁའ་ལ་འགྲོ་ ཟས་སུ་ཤ་དང་ཁྲག་ལ་དགྱེས། །ལས་སུ་གསོད་དང་གཅོད་ལ་བརྩོན། །ཤ་ཁྲག་གཏོར་མ་འདི་བཞེས་ལ། །སྔོན་ཚེ་དཔལ་གྱི་བཀའ་བཞིན་དུ། །བཅོལ་བའི་ཕྲིན་ལས་གྲུབ་པར་མཛོད། ། ཧཱུྃ། དཔལ་གྱི་བཀའ་ཉན་ལྷག་སྡུད་མ། །མ་མོ་བདུན་དང་སྲིང་མོ་བཞི། །འབར་མ་ཆེན་མོ་བརྒྱད་རྣམས་དང༌། །ཕོ་ཉ་དྲུག་ཅུ་རྩ་བཞི་རྣམས། །མཛེས་པའི་སྐུ་ལ་སྒེག་ཚུལ་ཅན། །དུར་ཁྲོད་རྒྱན་ཆ་ ༢༩༢༽ སྤུངས་སེ་སྤུང༌། །རྣལ་འབྱོར་ཀུན་གྱི་སྲོད་མྱུལ་ཞིང༌། །སྒྲུབ་པ་པོ་ཡི་གྲོགསམཛད་མ། །དམ་ཚིག་བསྲུང་༴

ཟས་སུ་ཤ་དང་༴ ལས་སུ་གསོད་དང་༴ ཤ་ཁྲག་གཏོར་མ་༴ སྔོན་ཆེ་དཔལ་༴ བཅོལ་བའི་ཕྲིན་ལས ཧཱུྃ། དཔལ་གྱི་བཀའ་ཉན་ལྷག་སྡུད་མ། །ལངྐ་དུར་ཁྲོད་བདག་མོ་དང༌། །འབུམ་ཕྲག་ཡངས་པའི་མཁའ་འགྲོ་མ། །ལྷ་སྲིན་སྡེ་བརྒྱད་ཐམས་ཅད་ཀྱང༌། །དུར་ཁྲོད་རྫས་ལ་ལོངས་སྤྱོད་ཅིང༌། །བསྟན་པའི་དགྲ་བགེགས་གཉན་པོར་ཆེ། །དམ་ཚིག་བསྲུང་ཞིང་༴ ཟས་སུ་ཤ་དང་༴ ལས་སུ་གཅོད་དང་༴ ཤ་ཁྲག་གཏོར་མ༴ སྔོན་ཚེ་དཔལ་༴ བཅོལ་བའི་ཕྲིན་ལས་༴ ཨོཾ་མ་ཧཱ་ཤྲཱི་ཧེ་རུ་ཀ། ས་མ་ཡ་དེ་ཝི་ཀྲོ་དྷ་སརྦ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨོཾ་ཨཱཿཧཱུྃ་ཨུཙྪིཥྚ་བཛྲ་ཨ་དྷིཥྚ། ས་མུ་དྲ་ཀྲ་མ། ས་མ་ཡ་ཧཱུྃ་ཕཊཿཧཱུྃ་ཧཱུྃ་ཧཱུྃ། ཧྲཱིཿཧྲཱིཿཧྲཱིཿབྷྱོ་བྷྱོ་བྷྱོ་ཨ་ར་ལི་ཛཿ 

ཞེས་པས་ཕུལ་ཞིང་ལྷག་མ་སྒྲུབ་ཁང་གི་ཕྱི་རོལ་གཙང་སར་སྤུངས་ལ་ ༢༩༣༽ བཞག་སྟེ་སྣོད་ཆུས་བཤལ་ལ་དེ་ཕྱོགས་སུ་འཐོར་རོ། ཚོགས་ལྷག་འདི་དཔལ་གྱི་བཀའ་སྡོད་སྲུང་མའི་རིགས་ཐམས་ཅད་ཀྱི་ཚོགས་མཆོད་ཡིན་ཚེ། དེ་དག་གཉན་ལ་རུ་དོག་པ་ཁང་རྐྱེན་པས་ན། ལྷག་ཆོག་ལ་བརྙས་བཅོས་དང་སྒྱིད་ངན་མི་རུང་བས་གནད་བསྣུན་དུ་བྱས་ན་ཕྲིན་ལས་འགྲུབ་པའི་གནད་ཡོད་པར་གསུངས་སོ། ༈ དེ་ལྟར་འདི་ཡན་ཆད་ཀྱིས་རྒྱུན་གྱིས་ལས་གཞུང་དཀྱུས་མ་རྣམས་གྲུབ་པ་ཡིན་ཚེ་མཇུག་ཆོག་བསྔོ་སྨོན་ཤིས་བརྗོད་བྱ་བའམ། གཏོར་མ་འབུལ་རྒྱུ་ལྟ་བུ་ཡོད་ན་སྐབས་འདིར་དམ་ཚིག་ཆད་མདོ་བསྒྲགས་ནས་གཏོར་མ་ཕུལ་ལ་བརྟན་མ་སྐྱོང་བྱས་པའི་མཇུག་ཏུ་བསྡུ་ཆོག་བྱ་བ་ཡིན་ལ། གལ་ཏེ་དྲག་པོ་མངོན་སྤྱོད་ཀྱི་ལས་བསྒྲུབས་པའི་དུས་བཟང་ཆེན་གལ་ཆེན་ལྟ་བུའི་སྐབས་སུ་གཏོར་མ་འཕང་བའི་ལས་རིམ་རྒྱས་པར་བྱེད་ན། ཐོག་མ་གཏོར་མའི་བཅའ་གཞི་རྒྱས་པར་དགོས་ཕྱིར། གཙོ་བོར་དགུ་ཀའི་གཏོར་མ་ཟུར་གསུམ་གྲི་རིས་ཅན་ལ་འཁོར་རིགས་བཞི་བཞི་དང་ཕྲག་ཇི་ཙམ་ཤོང་ཤོང་མཐེབ་ཀྱུ་དང་བཅས་པས་བསྐོར་ཞིང༌། ཤ་ཁྲག་སོགས་གཏོར་རྒྱན་ཅི་བཟང་དང་ ༢༩༤༽ དཔལ་གྱི་བཀའ་སྡོད་ལའང་སྔར་བཤད་པ་བཞིན་བྱ། གལ་ཏེ་ཅིས་ཀྱང་གཙོ་བོ་དགུ་ཐ་དད་མ་འབྱོར་བར་སྣོད་གཅིག་ཏུ་བསྡོམ་པའི་ཚེ་ན་ནི་ཀ་ཊོ་རའམ་ལྕགས་སླང་སོགས་ཆེ་བའི་ནང་དུ་སྤུངས་དགོས་ཏེ། ལར་ཡང་གསང་སྔགས་བླ་མེད་ཀྱི་ཆོ་གའི་རིགས་ལ་གཏོར་ཚོགས་སྤུངས་པ་བཞིན་མ་བསྐྱེད་ན་ལྷ་ཚོགས་ཐུགས་དམ་མི་སྐོངས། དེ་མ་ཁོངས་ན་དངོས་གྲུབ་མི་འབྱུང་པའི་བར་ཆད་དང་འཁུ་ལྡོག་གི་རྒྱུ་རྐྱེན་དུ་འགྱུར་ཕྱིར་གཏོར་ཚོགས་བཟང་བར་གལ་ཆེ་ཞིང༌། དེ་ལྟར་ཕྲིན་ལས་དྲག་པོའི་ཐུགས་དམ་བསྐུལ་བར་བྱ་བའི་ཚིག་མདོར་བསྡུས་ནི་ལས་གཞུང་འདི་ཉིད་ནས་བྱུང་ན་གོང་དུ་སྨོས་ནའང༌། གལ་ཆེན་སྐབས་འདིར་གསང་བ་ཡོངས་རྫོགས་ཀྱི་བསྐུལ་བྱར་རྒྱས་འབྲིང་ཅི་རིགས་བྱ་བར་གསུངས་པ་བཞིན།

ལྷ་ཚོགས་བདུན་བརྒྱ་ཉེར་ལྔའི་བསྐུལ་བྱང་བསྡུས་པ་འདི་བྱ་སྟེ། ཐུགས་དམ་སྐོང་བའི་དམ་རྫས་སྤྱན་གཟིགས་མཆོད་གཏོར་རོལ་མོའི་སྒྲ་མི་རྐང་གི་གླིང་བུ་སོགས་ཐུགས་དམ་རྒྱུད་བསྐུལ་གྱི་ཡོ་བྱད་ཅི་འཛོམ་དང་བཅས་གཏོར་མ་བསྐུལ་ནས་སྨན་རག་སྦྲེང༌། སྒྲུབ་པ་པོ་རྣམས་ཏིང་འཛིན་གྱི་ངར་དང་དད་གདུང་གི་ཤུགས་བསྐྱེད་ལ་འདི་ལྟར་བསྐུལ་བར་བྱའོ། ཧཱུྃ། མི་མངོན་དབྱིངསན་བཞུགས་པའི་རྒྱལ་བ་ཞི་ཁྲོའི་ཚོགས། །བཞེངས་ ༢༩༥༽ ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། །བསྐུལ་ལོ་བསྐུལ་ལོ་སེམས་ཅན་དོན་དུ་བསྐུལ། །མཛོད་ཅིག་མཛོད་ཅིག་དྲག་པོའི་ཕྲིན་ལས་མཛོད། །ཧཱུྃ། ཞི་བ་ལྷུན་གྱིས་གྲུབ་པའི་དཀྱིལ་འཁོར་ནས། །སེང་གེ་གླང་ཆེན་ལ་སོགས་ཁྲི་སྟེང་ན། །བཅོམ་ལྡན་རྡོ་རྗེ་སེམས་དཔའི་ཡུམ་དང་འཁྲིལ། །རིགས་བཞི་ཡབ་ཡུམ་སེམས་དཔའ་ལྕམ་དྲལ་དང༌། །ཡིད་ཆོས་ཐུབ་དྲུག་མཐར་བྱེད་བརྒྱད་ལ་སོགས། །བཞི་བཅུ་རྩ་གཉིས་རྒྱལ་བ་ཐུགས་དམ་ཅན། །དབྱིངས་ནས་སྐུ་བསྐྱོད་དམ་རྫས་མཆོད་གཏོར་བཞེས། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །ཧཱུྃ། དབུས་ཕྱོགས་གཙོ་བརྒྱད་ཉི་ཟླ་ས་སྟེང་ན། །དཔལ་ཆེན་ཆེ་མཆོག་གནམ་ཞལ་ཡུམ་དང་འཁྲིལ། །རིགས་བཞི་ཡབ་ཡུམ་ཕྱོགས་སྐྱོང་འདུལ་བྱེད་བཅུ། །ཏ་ཀྲིད་བཞི་དང་ལྕེ་སྤྱང་མ་བརྒྱད་སོགས། །ཆེ་མཆོག་ཡོན་ཏན་ཡོངས་རྫོགས་ལྷ་ཚོགས་ནི། ། སུམ་ཅུ་རྩ་གཉིས་རྒྱལ་བ་ཐུགས་དམ་ཅན། །དབྱིངས་ནས་སྐུ་༴ ཐུགས་དམ་རྒྱུད་བསྐུལ་༴ ༢༩༦༽ ཤར་ཕྱོགས་རུ་དྲ་ཉི་ཟླ་པད་སྟེང་དུ། །དཔལ་ལེན་བཛྲ་ཧེ་རུ་ཀྲོ་དྷི་འཁྲིལ། །རིགས་བཞི་ཡབ་ཡུམ་ཀི་པིང་བཅུ་དྲུག་དང༌། །སྒོ་སྐྱོང་བཞི་དང་དབང་མོ་ཉེར་བརྒྱད་སོགས། །ཐུགས་དམ་ཡང་དག་ཡོངས་རྫོགས་ལྷ་ཚོགས་ནི། ། ལྔ་བཅུ་རྩ་བརྒྱད་རྒྱལ་༴ དབྱིངས་ནས་༴ ཐུགས་དམ་རྒྱུད་༴ ཧཱུྃ། ལྷ་ཚོགས་ཆུ་གླང་ཉི་ཟླ་པད་སྟེང་དུ། །སྡེ་དཔོན་གཤིན་རྗེའི་གཤེད་པོ་བཻ་ཏཱ་འཁྲིལ། །སྒྲོལ་བའི་ཡུམ་དང་རིགས་བཞི་ཡབ་ཡུམ་དང༌། །ཕྱོགས་སྐྱོང་གཤིན་རྗེ་ཡབ་ཡུམ་སྒོ་སྐྱོང་བཅས། །གྲི་ཐོགས་གིང་སོགས་ཕོ་ཉ་བཅུ་དྲུག་སྟེ། །ལྔ་བཅུ་རྩ་དགུ་༴

དབྱིངས་ནས་༴ ཐུགས་དམ་རྒྱུད་༴ ཧཱུྃ། ནུབ་ཕྱོགས་ཀླུ་རྒྱལ་ཉི་ཟླ་པད་སྟེང་དུ། །སྡེ་དཔོན་རྟ་མགྲིན་པདྨ་གཟི་ལྡན་འཁྲིལ། །རིགས་བཞི་ཡབ་ཡུམ་ཕྲ་མེན་ཟིལ་གནོན་བརྒྱད། །ཡུམ་བཅས་སྒོ་བཞི་ཁྱི་སྤྱང་ཁཾ་རྒྱ་དྲུག། དམུས་ལོང་བཞི་དང་མཆེ་མཆོག་ངུར་འབྲུག་བཞི། །དགུ་བཅུ་རྩ་བརྒྱད་༴ དབྱིངས་ནས་༴ ཐུགས་དམ་རྒྱུད་༴ ཧཱུྃ། བྱང་ཕྱོགས་ལྷ་ཆེན་པདྨ་ཉི་ཟླའི་སྟེང༌། ། ༢༩༧༽ དཔལ་ལེན་རྡོ་རྗེ་གཞོན་ནུ་རྒྱས་འདེབས་འཁྲིལ། །རིགས་བཞི་ཡབ་ཡུམཁྲོ་བཅུ་ཡུམ་དང་བཅས། །ཟ་གསོད་སྒོ་བ་ཕུར་བསྲུང་བཅུ་གཉིས་དང༌། །བསེ་ལྕགས་དུང་གི་སྐྱེས་བུ་ཕོ་ཉའི་ཚོགས། །བདུན་ཅུ་རྩ་བཞི་རྒྱལ་༴ དབྱིངས་ནས་༴ ཐུགས་དམ་རྒྱུད་བསྐུལ་༴ ཧཱུྃ། ཤར་ལྷོར་མ་མོ་པདྨ་ཉི་ཟླའི་སྟེང༌། །དཔལ་ཆེན་བླ་མེད་ཧེ་རུ་མུ་ཁ་འཁྲིལ། །རྟག་རྒྱལ་མ་ལྔ་སྲིད་འགྲོ་བདེ་འགྲོ་དང༌། ཡེ་ཤེས་རྗེ་མོ་སྨན་མོ་སྒོ་མ་བཞི། །སྦས་པའི་མ་བཞི་ལ་སོགས་ཕོ་ཉའི་ཚོགས། །བདུན་ཅུ་རྩ་དགུ་དབང་ཐུགས་དམ་ཅན། །དབྱིངས་ནས་༴ ཐུགས་དམ་རྒྱུད་༴ ཧཱུྃ། ལྷོ་ནུབ་དར་ཟབ་ཉི་ཟླ་པད་སྟེང་དུ། །རིག་འཛིན་སློབ་དཔོན་རྡོ་རྗེ་རྣལ་འབྱོར་འཁྲིལ། །སྲས་མཆོག་རིགས་བཞི་བཀའ་བརྒྱད་རིག་འཛིན་དང༌། །དཔའ་བོ་དཔའ་མོ་སྒོ་སྐྱོང་བཞི་ལ་སོགས། །རིག་འཛིན་སློབ་དཔོན་ཡོངས་རྫོགས་ལྷ་ཚོགས་ནི། །ཉི་ཤུ་རྩ་དྲུག་རྒྱལ་༴ དབྱིངས་ནས་༴ ༢༩༨༽ ཐུགས་དམ་རྒྱུད་༴ ཧཱུྃ། ནུབ་བྱང་ལྷ་ཆེན་ཉི་ཟླ་པད་སྟེང་དུ། །དཔལ་ལེན་དྲེགས་པ་ཀུན་འདུལ་སྤྱི་འདུལ་འཁྲིལ། །རིགས་བཞི་ཡབ་ཡུམ་སྡེ་དཔོན་སུམ་ཅུ་དང༌། །དྲེགས་པ་སྡེ་བརྒྱད་སྒོ་སྐྱོང་བཞི་ལ་སོགས། །འཇིག་རྟེན་མཆོད་བསྟོད་ཡོངས་རྫོགས་ལྷ་ཚོགས་ནི། །སུམ་ཅུ་རྩ་གཉིས་རྒྱལ་བ་༴ དབྱིངས་ནས་༴ ཐུགས་དམ་རྒྱུད་བསྐུལ་༴ ཧཱུྃ། བྱང་ཤར་དགྲ་བགེགས་པདྨ་ཉི་ཟླའི་སྟེང༌། །སྡེ་དཔོན་སྟོབས་སྟོབས་བཅུ་བདག་མོས་འཁྲིལ། །རིགས་བཞི་ཡབ་ཡུམ་སྔགས་བདག་བཅོ་བརྒྱད་དང༌། །ཕོ་ཉ་དམ་ཅན་སྒོ་སྐྱོང་ལ་སོགས་ཏེ། །དྲག་པོ་སྔགས་ཀྱི་ལྷ་ཚོགས་དམོད་པའིལལབདག་

།ཉི་ཤུ་རྩ་བརྒྱད་རྒྱལ་༴ དབྱིངས་ནས་ཐུགས་དམ་རྒྱུད་༴ ཧཱུྃ། དཔལ་གྱི་ཐུགས་ལས་སྤྲུལ་པའི་ཕོ་ཉ་ནི། །ཡེ་ཤེསཁྱུང་ཆེན་གཟུགས་སྐུར་སྟོན་མཛད་ཅིང༌། །ལོག་འདྲེན་དགྲ་བགེགས་མ་ལུས་བསྒྲིལ་བ་དང༌། །བསྒོ་བ་ཉན་ཅིང་མི་མཐུན་ཕྱོགས་རྣམས་འདུལ། །གཞལ་ཡས་བར་ལའཁྱམ་དང་ནི་སྒོ་བཞི་ན། །དཔའ་བོ་དཔའ་མོ་ ༢༩༩༽ ཡབ་ཡུམ་ཟུང་བཞི་དང༌། །མཁའ་འགྲོ་སོ་གཉིས་དབང་མོ་ཉི་ཤུ་བརྒྱད། །མ་བདུན་སྲིང་བཞི་འབར་མ་བརྒྱད་རྣམས་དང༌། ། གིང་ཆེན་བཅོ་བརྒྱད་སྒོ་བ་ཡབ་ཡུམ་བརྒྱད། །བརྒྱ་དང་རྩ་བརྒྱད་བར་འཁྱམ་ལྷ་ཚོགས་རྣམས། །དབྱིངས་ནས་༴ ཐུགས་དམ་རྒྱུད་༴ ཧཱུྃ། ཕྱི་རོལ་ལྕགས་རི་འཁོར་ཡུག་ལ་གནས་པ། །ས་བདག་སོ་གཉིས་ལངྐ་བཅུ་དྲུག་དང༌། ཕོ་ཉ་དྲུག་ཅུ་རིགས་འདུས་ཌཀྐི་བརྒྱད། །བསྟན་མ་བཅུ་གཉིས་ལ་སོགས་བརྒྱ་པོ་གཉིས། །དཔལ་གྱི་བཀའ་ཉན་འཁོར་ཡུག་སྐྱོང་མཛད་པའི། །བཀའ་སྡོད་དམ་ཅན་ཡོངས་རྫོགས་ཐུགས་དམ་ཅན། །དབྱིངས་ནས་༴ ཐུགས་དམ་རྒྱུད་༴ ཧཱུྃ། ཞི་ཁྲོའི་ལྷ་ཚོགས་བཞི་བརྒྱ་སོ་དྲུག་ལ། །ཡེ་ཤེས་ལྷ་ནི་ཉིས་བརྒྱ་སོ་བརྒྱད་དེ། །ཆོས་དགུའི་ཕོ་ཉ་བརྒྱ་དང་གོ་དགུ་སོགས། །ལས་བྱེད་བར་འཁྱམས་སྐྱོང་སྐྱོང་མཛད་བརྒྱ་བཅུ་དྲུག་ །ལྕགས་རི་སྐྱོང་བ་བརྒྱད་དང་སུམ་ཅུ་སྟེ། །བདུན་བརྒྱ་ཉེར་ ༣༠༠༽ ལྔ་རྒྱལ་བ་ཐུགས་དམ་ཅན། །དབྱིངས་ནས་སྐུ་བསྐྱོད་དམ་རྫས་མཆོད་གཏོར་བཞེས། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །ཅེས་བསྐུལ་ལོ། ལྔ་པ་གཏོར་སྐྱོང་བྱ་བ་ལ་སྔོན་གྱི་དམ་ཚིག་གཉན་པོའི་མཐའ་ཐིག་ལེ་ཆད་མདོ་བསྒྲག་པ་ནི། གཏོར་ཟློག་ཆེན་མོ་སྐ་ལ་ནི་ཆད་མདོ་གཏོར་མ་འཕང་སར་སླེབས་ནས་བྱེད་པར་ཕྱག་སྲོལ་དང༌། དེ་ལྟར་མ་ཡིན་པའི་ཚེ་ཡང་གཏོར་མ་རྣམས་དཀྱིལ་འཁོར་ལས་ཕྱིར་དཔགས་ཏེ་རྩོག་རྩེ་ལྟ་བུའི་ཁར་བཞག་ནས་སྨན་རག་སྦྲེང་ཞིང༌། དེ་ཡང་ཆད་མདོའི་དགོས་ཆེད་ནི། ད་ལྟ་འོ་སྐོལ་སྒྲུབ་པ་པོ་རྣམས་ལྟ་དགོངས་ཏིང་འཛིན་གྱི་ནུས་པ་དམན་པས་སྲུང་མ་ལས་ལ་བཀོལ་ནུས་པའི་གདེངས་དང་མི་ལྡན་ཡང༌།

སྔོན་གྱི་རྒྱལ་བ་རིག་འཛིན་རྣམས་ཀྱིས་བཀའ་དང་དམ་ཚིག་གི་གཉེར་ཕོགས་ཚུལ་གྱི་དྲན་གསོ་ལྟ་བུར་བགྱིད་པས་ཁོང་རྣམས་ཕྲིན་ལས་མི་སྒྲུབ་པའི་རང་དབང་མེད་པར་འགྱུར་བ་ཡིན་ཕྱིར་ཆད་མདོ་འདི་ལྟར་བསྒྲག་པར་བྱའོ། ཧཱུྃ་བྷྱོ། སྔོན་ཚེ་འདས་དུས་བསྐལ་པ་དང་པོ་ལ། །འོག་མིན་དགའ་ལྡན་ ༣༠༡༽ གནས་མཆོག་དམ་པ་རུ། །བཅོམ་ལྡན་དཔལ་ཆེན་ཁྲག་འཐུང་རྒྱལ་པོ་ཡིས། །སྣང་སྲིད་མ་མོ་དམ་ལ་བཏགས་པའི་ཚེ། །ཀོའུ་རི་ལ་སོགས་གནས་ཀྱི་མ་མོ་བརྒྱད། །སིངྷ་ལ་སོགས་ཡུལ་གྱི་ཕྲ་མེན་བརྒྱད། །རྟ་གདོང་ལ་སོགས་ཡེ་ཤེས་སྒོ་མ་བཞི། །སོ་སོའི་གཟུགས་མཆོག་དམ་པ་བསྟན་ནས་ཀྱང༌། །བཀའ་ཡི་གཏོར་མ་ལེན་་པར་མ་ཆད་དམ། །སངས་རྒྱས་བསྟན་པ་བསྲུང་བར་མ་ཆད་དམ། །རྣལ་འབྱོར་ཚེ་སྲོག་བསྲིང་བར་མ་༴ རྒྱུ་སྦྱོར་བར་ཆད་བསལ་བར་མ་༴ བརྣག་པའི་དགྲ་བགེགས་བསྒྲལ་བར་མ་༴ བཅོལ་བའི་ཕྲིན་ལས་སྒྲུབ་པར་མ་ཆད་དམ། །སྔོན་ཚེ་ཞལ་བཞེས་དམ་ལས་མ་འདའ་བར། །ཤ་ཁྲག་བརྒྱན་པའི་གཏོར་མ་འདི་བཞེས་ལ། །ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། །དེ་འོག་བར་གྱི་བསྐལ་པ་དབུས་མ་ལ། །བལ་ཡུལ་ཡང་ལེ་ཤོད་ཀྱི་དབེན་གནས་སུ། །སློབ་དཔོན་ཆེན་པོ་པདྨ་ ༣༠༢༽ འབྱུང་གནས་དང༌། །སློབ་མ་མཁས་པ་བི་མ་མི་དྲ་ཡི། །རྡོ་རྗེ་དབྱིངས་ཀྱི་དཀྱིལ་འཁོར་ཞལ་ཕྱེད་ཚེ། །རྡོ་རྗེ་རིགས་ཀྱི་སྲུང་མ་ཡོངས་འདུས་ནས། །སོ་སོའི་གཟུགས་༴ བཀའ་ཡི་༴ སངས་རྒྱས་༴ རྣལ་འབྱོར་ཚེ་༴ རྒྱུ་སྦྱོར་བར་ཆད་༴ བརྣག་པའི་དགྲ་བགེགས་༴ བཅོལ་བའི་༴ སྔོན་ཚེ་ཞལ་༴ ཤ་ཁྲག་བརྒྱན་༴ ཐུགས་དམ་རྒྱུད་བསྐུལ༴ དེ་འོག་བསྐལ་བ་དུས་ཀྱི་ཐ་མ་ལ།། བསམ་ཡས་ལྷུན་གྱིས་གྲུབ་པའི་གཙུག་ལག་ཏུ། །སློབ་དཔོན་ཆེན་པོ་པདྨ་འབྱུང་གནས་དང༌། །སློབ་མའི་དངས་མ་རྗེ་འབངས་གྲོགས་བཅས་ཀྱིས། །ཞི་ཁྲོ་ཡོངས་རྫོགས་དཀྱིལ་འཁོར་ཞལ་ཕྱེད་ཚེ། །སྒྲུབ་པ་བཀའ་བརྒྱད་དམ་ཅན་ཡོངས་འདུས་ནས། །སོ་སོའི་གཟུགས་༴

བཀའ་ཡི་༴ སངས་རྒྱས་༴ རྣལ་འབྱོར་ཚེ་༴ རྒྱུ་སྦྱོར་༴ བརྣག་པའི་༴ བཅོལ་བའི༴ སྔོན་ཚེ་༴ ཤ་ཁྲག་༴ ཐུགས་དམ་༴ དེ་འོག་ལྔ་རྒྱ་དུས་ཀྱི་མཐའ་མ་ལ། །དཔལ་རི་པདྨ་འོད་ཀྱི་གཞལ་ཡས་སུ། །སློབ་དཔོན་ཆེན་པོ་པདྨ་ཐོད་ཕྲེང་དང༌། །ཐུགས་རྗེ་ཆེན་པོའི་ཆོས་དབང་གིས། །གསང་བ་སྒྲུབ་ཆེན་དཀྱིལ་འཁོར་ཞལ་ ༣༠༣༽ ཕྱེད་ཚེ། །དྲེགས་པའི་སྡེ་དཔོན་ ཆེན་པོ་སུམ་ཅུ་ཡིས། །སོསོའི་གཟུགས་༴ བཀ་ཡི་༴ སངས་རྒྱས་༴ རྣལ་འབྱོར་ཚེ་༴ རྒྱུ་སྦྱོར་༴ བརྣག་པའི་༴ བཅོལ་བའི་༴ སྔོན་ཚེ་༴ ཤ་ཁྲག༴ ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད།། ཅེས་པའི་ཆད་མདོ་བསྒྲག་ནས་གཏོར་མ་འབུལ་བའི་དུས་ཡིན་ན་ཕྱི་རོལ་གཙང་ཞིང་མཐོ་བའི་སར་དངོས་གྲུབ་ཕྱིར་མི་ཡལ་བའི་རྟེན་འབྲེལ་གྱི་གཏོར་ཁ་ནང་དུ་བསྟན་ནས་ཕུལ་ལ་བཞག་ཅིང་བཤལ་ཆུས་བརྟན་སྐྱོང་བྱའོ། གཏོར་འཕང་བའི་དུས་ཡིན་ན། དྲུག་པ་གཏོར་ཟོར་ནི། དེ་ཡན་ཆད་ཐམས་ཅད་གཏོར་མ་ཡེ་ཤེས་ཀྱི་བདུད་རྩི་འདོད་ཡོན་ཕུུན་སུམ་ཚོགས་པའི་དངོས་པོར་འདུ་ཤེས་པར་བྱ་བ་ཡིན་ཀྱང༌། འདི་ནས་གཏོར་མ་དྲག་པོའི་མཚོན་ཆ་ཐོག་གི་ཆར་པ་ནད་ཀྱི་ན་བུན་དུག་གི་འཚུབ་མ་མེའི་ཕུང་པོ་ཁྲོ་ཆུང་གི་ཚ་ཚ་ལ་སོགས་འཇིགས་པའི་སྤྲུལ་པ་སྣ་ཚོགས་པར་གྱུར་ནས། བསྟན་པ་བཤིག་པའི་དགྲ་བགེགས་ཀྱི་སྣོད་བཅུད་ཡུལ་མཁར་མི་ནོར་དང་བཅས་པ་རྡུལ་དུ་རློག་པའི་ནུས་ལྡན་དུ་གྱུར་པར་དམིགས་ཤིང༌། སྲུང་མ་དམ་ཅན་ཕོ་ཉ་ ༣༠༤༽ ལས་བྱེད་ཀྱི་ཚོགས་རྣམས་དམིགས་བྱའི་ཡུལ་དུ་དམག་དཔུང་ལ་འཆས་པར་བསམ་ལ། གསེར་སྐྱེམས་ཕུལ་ནས་གཟུག་ཅིང་གཏོར་ཟོར་འཕང་བ་ནི། ཧཱུྃ། མ་ཉེས་དཔང་དུ་དཀོན་མཆོག་བཞུགས། །དགྲ་བགེགས་མ་གཏོགས་སྐུ་གཟུར་ཅིག་ །བཀའ་བརྒྱད་ལྷ་ཚོགས་དམག་དཔུང་འགྱེད། །དགྲ་བགེགས་སྙིང་ལ་གཏོར་ཟོར་རྒྱོབ། །བཛྲ་སརྦ་དུཥྚཱན་ཏིགྣན། ཨེ་ཧུར་ཐུཾ་ཛཿ དགྲ་བགེགས་ནྲྀ་ཏི་ཤཏྲུཾ་མཱ་ར་ཡ་རྦད། ཅེས་པས་ལགཏོར་མ་འཕང་ཞིང་དྲག་སྔགས་དམོད་པ་སྣ་ཚོགས་བརྗོད་ཅིང་ཐལ་མོ་བརྡབ་ལ་ཏིང་འཛིན་གྱིས་གཟིར་རོ།

བདུན་པ་བརྟན་མ་སྐྱོང་བ་ནི། གཏོར་གཞོང་རྣམས་འགུག་ཅིང་མཆོད་དེ་དམ་ཚིག་བསྒྲག་པ་ནི། ཧོ། དེ་ཡན་ཆད་དུ་དཔལ་ཆེན་པོའི་ཕ་ཕོག་མ་གཏོགས་པར་ཕྱིན་ན་ཡང༌། ནག་མོ་བཞིན་མི་སྡུག་གི་བུ་མོ་བདུད་མོ་ཆེན་མོ་བཞི་དང༌། དམར་མོ་ཁྲོ་གཉེར་ ༣༠༥༽ ཅན་གྱི་བུ་མོ་གནོད་སྦྱིན་མོ་ཆེན་མོ་བཞི་དང༌། དཀར་མོ་མདངས་ལྡན་མའི་བུ་མོ་སྨན་བཙུན་ཆེན་མོ་བཞི་ལ་སོགས་པ་བོད་ཁམས་སྐྱོང་བའི་བརྟན་མ་བཅུ་གཉིས་འཁོར་རྡུལ་རྙེད་དང་བཅས་པ་ཐམས་ཅད་སྔོན་གྱི་ཐུགས་དམ་དང་དམ་ཚིག་ལས་མ་གཡེལ་བར་བསྟན་པ་བསྲུང་བ་དང་སྒྲུབ་པ་པོའི་གདོང་གྲོག་ལ་སྐད་ཅིག་ཡུད་ཙམ་ཐང་ཅིག་གིས་གཤེགས་ཤིག་ ཨེ་ཨ་ར་ལི་ཧོ། ཧྲིཾ་ཧྲིཾ་ཛ་ཧཱུྃ་བྃ་ཧོ། བཛྲ་ཌཱཀྐི་ནི་ཧཱུྃ་ཛཿ བྷྱོ། བསྟན་མ་སྐྱོང་མཛད་མ་དང་སྲིང༌། །དཔལ་གནས་མ་དང་ཡང་དག་གཤེགས། །ཁྱུང་བཙུན་ཀོང་ལྷ་གཡུ་བུན་མ། །མེ་སྟག་ཟླ་འོད་བྱང་རྒྱལ་མ། །གསེར་ཐང་ཀུན་བཟང་ཤནྟིང་དཔལ། །ཀླུ་མོ་གཟི་འབར་ལ་སོགས་པའི། ། བསྟན་མ་བཅུ་གཉིས་གཏོར་མ་ལོངས། །མི་མཐུན་གནོད་པའི་ཕྱོགས་རྣམས་བཟློག་ མ་མ་ཧྲིང༌། མ་མ་ ༣༠༦༽ ཧྲིཾ། བསྟན་སྐྱོང་ཆེན་མོ་ཁྱེད་རྣམས་ཀྱང༌། །སྔོན་ཚེ་སྔོན་གྱི་དུས་ཙ་ན། །སློབ་དཔོན་པདྨ་འབྱུང་ གནས་ཀྱིས། །ཨ་སུ་ར་ཡི་བྲག་ཕུག་ཏུ། །ཞིང་ཆེན་མཆོག་གི་བཅལ་བཀྲམ་ནས། །ལག་ཏུ་རྡོ་རྗེ་བྱིན་ནས་ཀྱང༌། །རྡོ་རྗེ་འཆང་གི་གྲལ་དུ་བཞག་ །ཐར་པ་ཐོབ་པར་མིང་ཡང་བཏགས། །མ་ཚོགས་ཁྱེད་ཀྱིས་དམ་བཅས་པ། །རྣལ་འབྱོར་སྒྲུབ་པའི་གྲོགས་བྱའོ་ཞེས། །ནད་ཡཾ་ཐམས་ཅད་ཞི་བ་དང༌། །དགྲ་བགེགས་ཐམས་ཅད་སྒྲོལ་བ་དང༌། །བསམ་པ་ཐམས་ཅད་སྒྲུབ་པོ་ཅེས། །ཇི་ལྟར་ཁས་བླངས་དམ་བཅས་བཞིན། །དམ་ཚིག་དེ་ལས་ཁྱེད་མ་འདའ། །དམ་ཚིག་དེ་ལས་འདས་གྱུར་ན། །བཛྲ་ཡཀྴ་དྲག་པོ་ཡིས། །སྙིང་གི་དཀྱིལ་ནས་ཁྲག་ཕྱུངས་ཏེ། །དེ་བས་ཐུགས་དམ་ཆེར་དགོངས་ལ། །བཅོལ་བའི་ཕྲིན་ལས་གྲུབ་པར་མཛད། །ཅེས་བཤལ་ཆུ་ནམ་མཁར་འཐོར་ཞིང༌།

བཛྲ་ཨ་མྲྀ་ཏ་ཁཱ་ཧི། ཡ་ཧི་གཙྪ། ཞེས་པས་རང་རང་གི་གནས་སུ་བཤེགས་གསོལ་བྱའོ། ༈ བརྒྱད་པ་གཏོར་གཞོང་གི་འོག་ཏུ་དམ་སྲི་མནན་པའི་ལས་བཞིའི་བྲོ་ནི། ༣༠༧༽ ལམ་རྒྱ་བྲམ་མམ། སྒོ་ཁང་གི་འོག་ལྟ་བུར་གཏོར་གཞོང་གང་ཡོད་རྣམས་བ་སྤུབས་པའི་འོག་ཏུ་ཨེ་གྲུ་གསུམ་འཇིགས་སུ་རུང་བ་དབང་ཆེན་གསེར་གྱི་ས་གཞི་འོག་ཏུ་ཐུག་པའི་གཏིང་ན། དམ་སྲི་འབྱུང་པོའི་རིགས་ཐམས་ཅད་བཀུག་ནས་བཅུག་པའི་ཁ་རྡོ་རྗེ་རི་རབ་ཀྱི་མནན་པའི་སྟེང་དུ་བདག་ཉིད་ཧེ་རུ་ཀའི་འཁོར་དུ་རིགས་བཞིའི་ཧེ་རུ་ལས་བཞི་མདོག་ཅན་ཕྲིན་ལས་བཞིའི་ཕུར་པ་བསྣམས་པ་གྲངས་མེད་པས་བསྐོར་ཏེ་ཁྲོ་བོའི་རྟ་བྲོ་བརྡུང་བར་དམིགས་ཤིང༌། ན་མོ། རྗེ་བཙུན་རྩ་བ་དང་རྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང༌། སངས་རྒྱས་ཀྱི་༴ ཆོས་ཀྱི་༴ དགེ་འདུན་གྱི་༴ ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོ་ཆོས་སྲུང་དམ་ཅན་རྒྱ་མཚོའི་བདེན་པ་ཆེན་པོའི་སྟོབས་ཀྱིས། བསྟན་པ་ལ་གནོད་ཅིང་སེམས་ཅན་ལ་འཚེ་བར་བྱེད་པ་དང་དམ་པའི་ཆོས་ཟབ་མོ་སྒྲུབ་པ་ལ་བར་དུ་གཅོད་པའི་གནོད་བྱེད་དམ་སྲི་འབྱུང་པོའི་རིགས་སུ་གྱུར་པ་ཐམས་ཅད་སྐད་ཅིག་ཙམ་ལ་གཏོར་གཞོང་རི་རབ་ཆེན་པོའི་འོག་ཏུ་ཁུག་ཅིག་ ཏྲི་ཡྃ་ ༣༠༨༽ ཀཾ་པ་རི་ཨཾ་ཀུ་ཤ་ཛཿ 

ཞེས་བཀུག་ལ། དེ་ནས་སྒྲུབ་པ་པོ་རྣམས་གཡས་གཡོན་སྲིན་ལག་ལུ་གུ་རྒྱུད་དུ་སྦྲེལ་ནས་བྲོ་ཟླུམ་པོ། གྲུ་བཞི། གྲུ་གསུམ་གྱི་བསྐོར་བའི་དཀྱིལ་དུ་རྡོ་རྗེ་སློབ་དཔོན་གྱི་ཁྲོ་བོའི་སྟངས་སྟབས་འགྱིང་གར་གྱི་གཏོར་གཞོང་ཞབས་ཀྱིས་ཚུལ་དང་བཅས་པས་དབྱངས་ཀྱི་ང་རོས་བྲོ་བརྡུང་སྟེ། ཧཱུྃ། སངས་རྒྱས་ཀུན་གྱི་སྐུ་གསུང་ཐུགས། །ཡོན་ཏན་ཕྲིན་ལས་རྫོགས་པའི་དཔལ། །གཏི་མུག་བུདྡྷ་རྡོ་རྗེ་ལ། །ཞི་བའི་ལྷ་དང་ལྷ་མོས་བསྐོར། །དངུལ་ལམ་དཀར་པོའི་ཤིང་དག་ལ། །མགོ་བོ་བརྒྱ་མདུད་རྩེ་ཟླུམ་པོ། །ངོས་ལ་ཞི་བའི་ལྷ་བཀོད་དེ། །བཏབ་པས་འཇིགས་བརྒྱད་ཞི་བར་འགྱུར། །ཞི་བར་མ་གྱུར་གང་ཡང་མེད། །ཞི་མཛད་ལྷ་ལ་ཕྱག་འཚལ་བསྟོད།། ཨོཾ་ཨོཾ་ཨོཾ་མི་མཐུན་ཕྱོགས་རྣམས་ཤནྟིང་ཀུ་རུ་ཡེ་སྭཱ་ཧཱ། ཧཱུྃ། སངས་རྒྱས་ཀུན་གྱི་སྐུ་གསུང་ཐུགས། །ཡོན་ཏན་ཕྲིན་ལས་རྫོགས་པའི་དཔལ། །ང་རྒྱལ་རིན་ཆེན་རྡོ་རྗེ་ལ། །རྒྱས་པའི་ལྷ་དང་༴ གསེར་རམ་སེར་པོའི་ཤིང་༴ མགོ་བོ་བརྒྱ་མདུད་རྩེ་གྲུ་བཞི། ། ༣༠༩༽ ངོས་ལ་རྒྱས་པའི་ལྷ་བཀོད་དེ། །བཏབ་པས་འབྱོར་དྲུག་རྒྱས་པར་འགྱུར། །རྒྱས་པར་མ་༴ རྒྱས་མཛད་ལྷ་ལ་༴ སྭཱ་སྭཱ་སྭཱ། ཚེ་དང་བསོད་ནམས་པུཥྚིང་ཀུ་རུ་ཡེ་སྭཱ་ཧཱ། ཧཱུྃ། སངས་རྒྱས་ཀུན་༴ ཡོན་ཏན་ཕྲིནལས་༴ འདོད་ཆགས་པདྨ་རྡོ་རྗེ་ལ། །དབང་གི་ལྷ་༴ ཟངས་སམ་དམར་པོའི་༴ མགོ་བོ་བརྒྱ་མདུད་རྩེ་ཟླ་གམ། །ངོས་ལ་དབང་གི་༴ བཏབ་པས་སྣང་སྲིད་དབང་དུ་འགྱུར། །དབང་དུ་མ་གྱུར་༴ དབང་མཛད་ལྷ་ལ་༴ ཧྲཱི་ཧྲཱི་ཧྲཱི། ལྷ་འདྲེ་མི་གསུམ་ཝ་ཤཾ་ཀུ་རུ་ཡེ་སྭཱ་ཧཱ། ཧཱུྃ། སངས་རྒྱས་༴ ཡོན་ཏན་ཕྲག་དོག་ཀརྨ་རྡོ་རྗེ་ལ། །དྲག་པོའི་ལྷ་དང་ལྷ་མོས་བསྐོར། ། ལྕགས་སམ་ནག་པོའི་ཤིང་དག་ལ། །མགོ་བོ་བརྒྱ་མདུད་རྩེ་ཟུར་གསུམ། །ངོས་ལ་དྲག་པོའི་ལྷ་༴ བཏབ་པས་དགྲ་བགེགས་རླག་པར་འགྱུར། །རླག་པར་མི་འགྱུར་གང་ཡང་མེད། །རླག་མཛད་ལྷ་ལ་ཕྱག་འཚལ་བསྟོད།། ཧཱ་ཧཱ་ཧཱ།

གནོད་བྱེད་དགྲ་བགེགས་མཱ་ར་ཡ་ཕཊཿ ཅེས་ཕྲིན་ལས་བཞིའི་བྲོ་བརྡུང་བའི་རྗེས་སུ། གཏོར་གཞོང་རྣམས་ཁ་ ༣༡༠༽ ཡར་ཕྱེས་པ་ཙམ་གྱི། རྣལ་འབྱོར་སྒྲུབ་པ་པོ་ཡོན་མཆོད་རྣམས་ཀྱི་ཚེ་བསོད་དཔལ་འབྱོར་མཐའ་དག་ཡར་ངོའི་ཟླ་བ་ལྟར་འཕེལ་ཞིང་རྒྱས་པར་གྱུར། ཞེས་མོས་ལ་ནང་དུ་ལོག་གོ་ ༈ དགུ་པ་བསྐྱེད་རིམ་ཉིད་རྫོགས་རིམ་གྱི་དབྱིངས་སུ་བསྡུ་བ་ནི། ཧཱུྃ། དང་པོ་ཆོས་སྐུ་སྐྱེ་མེད་ངང་ཉིད་ལས། །འགྲོ་དོན་སྐྱེ་བའི་ཆོ་འཕྲུལ་ཚོམ་བུ་དགུ་ ཞི་ཁྲོ་ཡོངས་རྫོགས་འགྲོ་བ་ཀུན་བཏུལ་ནས། །སླར་ཡང་ཆོས་དབྱིངས་རྣམ་དག་ཀློང་དུ་བསྡུ། ཨོཾ་ཨཱ་ཧཱུྃ་བཛྲ་མུཿ ཞེས་བརྗོད་པ་ཙམ་གྱིས། བདག་ཉིད་ཀྱི་སྤྲུལ་པ་ལས་ཀྱི་ཧེ་རུ་ཀ་དེ་ཉིད་བདག་གཙོ་བོ་ལ་ཚུར་ཐིམ་གཙོ་མཆོག་གི་ཞལ་ནས་ཧཱུྃ་ཞེས་གསུངས་མ་ཐག་ཕྱི་རོལ་སྣོད་བཅུད་བརྟན་གཡོའི་དངོས་པོ་མཐའ་དག་འོད་དུ་ཞུ་བས་འོད་མཐིང་གའི་རང་བཞིན་དུ་གྱུར་པ་གཞལ་ཡས་ཁང་ལ་ཐིམ་ཞིང༌། གཞལ་ཡས་ཁང་འཁོར་གྱི་ལྷ་ཚོགས་ལ་ཐིམ། འཁོར་ཡངགཙོ་མཆོག་ལ་ཐིམ། གཙོ་བོ་ཉིད་ཀྱང་རིམ་པས་ཡས་མན་རྣམས་ཐུགས་སྲོག་ཧཱུྃ་ལ་འདུས་ཏེ་ཧཱུྃ་ཡང་མས་རིམ་བཞིན་གྱེན་རྫོགས་སུ་ཐིག་ལེ་ནཱ་ད་ལ་འདུས་པའི་མཐར་འཇའ་སྤྲིན་ ༣༡༡༽ ནམ་མཁར་ཡལ་བ་བཞིན་གྱུར་བའི་ངང་ནས། འཁོར་འདས་ལམ་གསུམ་གྱི་འཛིན་རྟོག་གང་གིས་ཀྱང་མ་བསླད་པའི་གནས་ལུགས་གདོད་མའི་ཡེ་ཤེས་ཁྱབ་གདལ་ཆེན་པོར་མཉམ་པར་གཞག་བྱ་དང་འཇོག་བྱེད་དང་བྲལ་བར་གློད་པ་ནི་ཀུན་བཟང་ཆེ་མཆོག་ཧེ་རུ་ཀའི་ཏིང་འཛིན་ཡང་དག་པའི་སྙིང་པོའོ། བཅུ་པ་ཆོ་གའི་ལྷག་ཆད་བསྐང་བ་ནི། སྐུ་བསྐྱེད་རིམ་མ་གསལ་བ་དང་བསྒོམ་ཚུལ་མ་ཤེས་པ། བརྡ་དོན་རྟགས་གསུམ་རྒྱུད་ལ་མ་འབྱོར་པ་ལ་སོགས་ཀྱི་ཉེས་སྐྱོན་ཐམས་ཅད་ཀཱ་ལི་ཐབས་ཀྱི་ཡི་གེས་བསྐང་སྟེ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀཥཿ གསུང་བཟླས་བརྗོད་སྔགས་ཀྱི་སྒྲ་མ་དག་པ། གྲངས་མ་ཚང་བ།

གོ་རིམ་མ་ཤེས་པ་ལ་སོགས་ཀྱི་ཉེས་སྐྱོན་ཐམས་ཅད་ཤེས་རབ་ཨཱ་ལིས་བསྐང་སྟེ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱ། ཐུགས་ཏིང་འཛིན་འཕྲོ་འདུའི་རིམ་པ་ནོར་འཁྲུལ་འགལ་ཉེས་ཅི་མཆིས་པ་ཐམས་ཅད་ཞི་ཁྲོ་ཀུན་འདུས་ཀྱི་སྙིང་པོ་ ༣༡༢༽ རྡོ་རྗེ་སེམས་དཔའི་ཡེ་གེ་བརྒྱ་པས་བསྐང་སྟེ། ཨཱོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏེ་ནོ་པ་ཏིཥྚ་དྲྀ་ཌྷི་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། སརྦ་ཏ་ཐཱ་ག་ཏོ་བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱཿ དེ་ལྟར་སྔགས་རྣམས་ཚར་གསུམ་སོགས་བརྗོད་ཅིང༌། དོན་དམ་པར་ནི་ཉེས་སྒྲིབ་གསག་བྱ་གསོག་བྱེད་དང་བསྐང་བྱ་སྐོང་བྱེད་ཀྱི་ཆོས་ཐམས་ཅད་ཀྱང་ཆོས་དབྱིངས་སྤྲོས་བྲལ་ཆེན་པོ་ལས་གཞན་མི་དམིགས་སོ། བཅུ་གཅིག་པ་ཆད་མཐའ་བསལ་ཕྱིར་སླར་ཡང་ལྷར་ལྡང་ཞིང་སྤྲུལ་པ་སྒྱུ་མའི་ཚུལ་གྱིས་འགྲོ་དོན་རྒྱུན་དུ་སྤྱོད་པའི་གོ་ཆ་བགོ་བ་དང་སྨོན་ལམ་གྱིས་མཚམས་སྦྱར་བ་ནི། ཆོས་དབྱིངས་སྟོང་པ་ཉིད་དེའི་ངང་ནས་སྐད་ཅིག་གིས་གསལ་གདངས་འགག་མེད་ཆུ་བུར་རྡོལ་བ་ལྟར། རང་ཉིད་དཔལ་ཆེན་ཧེ་རུ་ཀ་མཐིང་ནག་རྡོ་རྗེ་ཐོད་ཕྲག་བསྣམས་ཤིང་ཁྲོ་ཆས་ཐམས་ཅད་རྫོགས་པ་ཡེ་ཤེས་ཀྱི་མེ་སྤུངས་འབར་ ༣༡༣༽ བའི་ཀློང་ན་འགྱིངས་པའི་ཚུལ་དུ་ལམ་གྱི་གསལ་བའི་གནས་གསུམ་འབྲུ་གསུམ་གྱིས་མཚན་པ་ལས་འོད་འཕྲོས་ནས་སྣོད་བཅུད་ཐམས་ཅད་ལ་ཕོག་པའི་མཐུས། སྣོད་བཅུད་ཀྱི་འཇིག་རྟེན་ཐམས་ཅད་གཞལ་ཡས་ཁང་དང༌། བཅུད་ཀྱི་སྐྱེ་འགྲོ་མཐའ་དག་ཧེ་རུ་ཀ་ཁོ་ནའི་ངོ་བོར་གྱུར་ཏེ། སྣང་ཚད་སྐུ། གྲགས་ཚད་གསུང༌། དྲན་རྟོག་མཐའ་དག་ཆོས་ཉིད་རོལ་པ་ཆེན་པོ་འབའ་ཤིག་ཏུ་རིག་ཅིང་རྟོགས་པའི་རྣལ་འབྱོར་དང་མ་བྲལ་བའི་ངང་ནས་བྱ་སྤྱོད་ཐམས་ཅད་མཁའ་མཉམ་འགྲོ་བའི་དོན་དུ་དམིགས་ཤིང༌།

ཧཱུྃ། ངར་འཛིན་རྣམ་དག་སྒྱུ་ལུས་འཇའ་འདྲ་འདི། །དཔལ་ཆེན་སྐུ་གསུང་ཐུགས་ཀྱི་རྒྱས་བཏབ་སྟེ། །བདེན་པ་དབྱེར་མེད་ལྟ་སྤྱོད་ཟུང་འབྲེལ་བས། །རྒྱུན་དུ་འགྲོ་བ་འདྲེན་པའི་སྤྱོད་ལམ་བྱའོ། །ཨོཾ་ཨཱཿཧཱུྃ་བཛྲ་ཧྲིཾ། ཞེས་དམ་བཅའ་ཞིང༌། དགེ་བ་ཟད་ཅིང་གོང་དུ་འཕེལ་ཕྱིར་བསྔོ་བ་སྨོན་ལམ་གྱི་རྒྱས་གདབ་པ་འདི་ཡང་བྱ་སྟེ། ཧོ། བསོད་ནམས་ཡེ་ཤེས་ཚོགས་གཉིས་མཐུ་བྱིན་གྱིས། །བདག་གཞན་འགྲོ་བ་མ་ལུས་ཐམས་ཅད་ཀུན། །ཞི་ ༣༡༤༽ རྒྱས་དབང་དྲག་ཕྲིན་ལས་མངའ་བརྙེས་ཤིང༌། །སྐུ་གསུང་ལྷུན་གྲུབ་འགྲོ་དོན་མཐར་ཕྱིན་ཤོག་ །དེ་ནས་མཇུག་གི་མཐའ་རྒྱན་དུ་བཀྲ་ཤིས་བདེ་ལེགས་ཀྱི་ཚིགས་སུ་བཅད་པ་བརྗོད་ཅིང་རྟེན་འབྲེལ་གྱི་སྙིང་པོ་བཟླས་པའི་མེ་ཏོག་གི་ཆར་དབབ་ཅིང་དབྱངས་དང་བཅས་པས། ཁྱབ་བདག་ཀུན་ཏུ་བཟང་དང་རྡོ་རྗེ་སེམས། །དགའ་རབ་ཤྲཱི་སིང་ཡུ་རྒྱན་ཡབ་ཡུམ་དང༌། ། ཆོས་ཀྱི་དབང་ཕྱུག་ཡབ་སྲས་རྒྱུད་པར་བཅས། །རྩ་རྒྱུད་བླ་མ་རྣམས་ཀྱི་བཀྲ་ཤིས་ཤོག་ ཆོས་སྐུ་མི་འགྱུར་ཀུན་ཏུ་བཟང་པོའི་ཀློང༌། །ལོངས་སྐུ་རིགས་ལྔ་སྐུ་ལྔ་ཡེ་ཤེས་ལྔ༌། སྤྲུལ་སྐུ་སྣ་ཚོགས་འགྲོ་དོན་ཡིད་བཞིན་གཏེར། ། བདེར་བཤེགས་ཞི་བའི་ལྷ་ཚོགས་༴ ཆོས་དབྱིངས་རྣམ་དག་ངང་ལས་མ་གཡོས་ཀྱང༌། །ཐབས་ཀྱིས་ཁྲོ་བོར་སྐུར་བསྟན་གདུག་པ་འདུལ། །ཆེ་བའི་ཆེ་མཆོག་ལྷ་ཡི་ལྷར་གྱུར་པ། །ཀུན་བཟང་ཧེ་རུ་ཀ་ཡི་༴ སྐུ་མཆོག་འགྱུར་བ་མེད་པའི་དཀྱིལ་འཁོར་ནས། །འཇམ་དཔལ་གཤིན་རྗེ་སྣང་སྲིད་སྐུ་ ༣༡༥༽ ཡི་དཔལ། །འགྱུར་མེད་དོན་གྱི་ཡེ་ནས་ལྷུན་གྲུབ་པའི། །གཤིན་རྗེ་ཡོངས་རྫོགས་སྐུ་ཡི་བཀྲ་ཤིས་ཤོག་ གསུང་མཆོག་འགག་པ་མེད་པའི་དཀྱིལ་འཁོར་ནས། །དབང་ཆེན་རྟ་མགྲིན་ཆོས་སྒོ་འདུས་པའི་དཔལ། །འགག་མེད་དོན་ནི་ཡེ་ནས་ལྷུན་གྲུབ་པའི། །ཡང་དག་ཡོངས་རྫོགས་ཐུགས་ཀྱི་༴ ཡོན་ཏན་མི་ཟད་གཏེར་གྱི་དཀྱིལ་འཁོར་ནས། །ཆེ་མཆོག་ཧེ་རུ་ཀ་ཡོན་ཏན་རྫོགས་པའི་དཔལ། །ཡོན་ཏན་དོན་ནི་ཡེ་ནས་ལྷུན་གྲུབ་པའི། །བདུད་རྩི་ཡོན་ཏན་ཡོངས་རྫོགས་༴

ཕྲིན་ལས་ཐོགས་པ་མེད་པའི་དཀྱིལ་འཁོར་ནས། །རྡོ་རྗེ་གཞོན་ནུ་མཐུ་སྟོབས་རྫོགས་པའི་དཔལ། །ཕྲིན་ལས་དོན་ནི་ཡེ་ནས་ལྷུན་གྲུབ་པའི། །ཕུར་པ་ཕྲིན་ལས་ ༣༡༦༽ ཡོངས་རྫོགས་༴ གཟི་བརྗིད་ཡོངས་སུ་རྫོགས་པའི་དཀྱིལ་འཁོར་ནས། །བླ་མེད་ཧེ་རུ་ཀ་མ་མོ་འདུས་པའི་དཔལ། །སྐྱེ་འགག་གཉིས་མེད་དོན་ནི་ལྷུན་གྲུབ་པའི། །མ་ཚོགས་ལས་ལ་འཁོལ་བའི་༴ བྱིན་རླབས་ཡོངས་རྫོགས་འདུས་པའི་དཀྱིལ་འཁོར་ནས། །རིག་འཛིན་གཙོ་མཆོག་རྒྱུད་ལུང་མན་ངག་དཔལ། །ས་ལམ་ཡོན་ཏན་རང་བཞིན་ལྷུན་གྲུབ་པའི། །ཤེས་རབ་རྣམ་གསུམ་མངའ་བརྙེས་༴ དྲག་རྩལ་མེ་ལྟར་འབར་བའི་དཀྱིལ་འཁོར་ནས། །དྲེགས་པ་ཀུན་འདུལ་བདུད་དཔུང་འཇོམས་པའི་དཔལ། ། མཐུ་རྩལ་རྨད་བྱུང་སངས་རྒྱས་བསྟན་པ་བསྲུང༌། །སྡེ་བརྒྱད་བྲན་དུ་འཁོལ་བའི་༴ དགྲ་བགེགས་གདུག་པ་ཚར་གཅོད་དཀྱིལ་འཁོར་ནས། །སྟོབས་ལྡན་ནག་པོ་སྣང་སྲིད་སྲོག་བདག་དཔལ། །དྲག་སྔགས་དམོད་པས་མ་རུངས་ལོག་ལྟ་སྒྲོལ། །ནུས་མཐུ་ཡོངས་སུ་རྫོགས་པའི་བཀྲ་ཤིས་ཤོག་ བཀའ་དང་དམ་ལ་གནས་པའི་དཀྱིལ་འཁོར་ནས། །དམ་ལྡན་ ༣༡༧༽ སྐྱོངས་ཤིང་དམ་ཉམས་རྡུལ་དུ་རློག་ རྣམ་བཞིའི་ཕྲིན་ལས་ལྷུན་གྱིས་གྲུབ་པའི་དཔལ། །བཀའ་སྡོད་ཡོངས་རྫོགས་སྲུང་མའི་བཀྲ་ཤིས་ཤོག་ །ཐོས་བསམ་སྒོམ་པ་མཐར་ཕྱིན་བླ་མ་མཆོག་ །དངོས་གྲུབ་ཀུན་སྩོལ་ཡི་དམ་ཡོངས་རྫོགས་ལྷ། །བར་ཆད་སེལ་མཛད་མཁའ་འགྲོ་ཆོས་སྐྱོང་ཚོགས། །བཀྲ་ཤིས་དེས་ཀྱང་དེང་འདིར་བདེ་ལེགས་ཤོག་ ། ཅེས་སོགས་ཤིས་བརྗོད་རྒྱས་པར་བྱའོ། དེ་ནས་བླ་མའི་གཏོར་མ་དང་བདུད་རྩི་སྨན་སོགས་དངོས་གྲུབ་ཏུ་ལེན་པར་འོས་པའི་རྫས་རྣམས་དངོས་གྲུབ་ཏུ་བླངས་ཤིང༌། གཞན་མཆོད་རྫས་ཡོ་བྱད་སོགས་བསྡུ་བར་འོས་པ་རྣམས་གཤེགས་བསྡུ་བྱ་ཚུལ་མཇུག་གི་བྱ་བ་མཐའ་དག་སྤྱི་དང་མཐུན་པར་བྱའོ། འདི་ལ་གང་ཟག་ལ་ལའི་བསམ་ཡུལ་དུ་རྒྱུད་སྡེ་འོག་མ་དག་གི་འགྲོས་དང་བསྟུན་ན་ཡེ་ཤེས་པ་རང་བཞིན་གྱི་གནས་སུ་གཤེགས་ཚུལ་མི་འདུག་པས་ཅི་ཞིག་སྙམ་དུ་སེམས་པ་འབྱུང་སྲིད་འདི་ནི་གསང་སྔགས་བླ་མེད་རྒྱུད་སྡེ་གོང་མའི་ལུགས་ཀྱིས་དམ་ཡེ་དབྱེར་མེད་དུ་བསྲེས་ཚར་ནས་སླར་གཤེགས་

༣༡༨༽ གསོལ་བྱ་མི་དགོས་པར་ཆོས་ཉིད་ཐིག་ལེ་ཉག་གཅིག་ཆེན་པོར་བསྡུ་བ་ནི་ཁྱད་པར་འཕགས་པའི་སྐབས་དོན་ཡིན་ནོ། དེ་ལྟར་དེ་ཡན་ཆད་ཀྱིས་ཞི་ཁྲོ་བཀའ་བརྒྱད་གསང་བ་ཡོངས་རྫོགས་ཆེན་པོའི་ལས་བྱང་གཞུང་སྲོང་གི་རིམ་པ་གུ་རུ་རིན་པོ་ཆེ་པདྨ་འབྱུང་གནས་ཉིད་ཀྱིས་མཛད་ནས་རྗེ་འབངས་གྲོགས་གསུམ་ལ་ཟབ་པར་གདམས་པ་ཆོས་དབང་གི་གཏེར་བྱོན་སོར་བཞག་དང༌། ས་བཅད་ཀྱི་གོ་རིམ་ཀྱང་རྩ་ཐོ་ཉིད་ཇི་ལྟ་བ་ལས་གཞན་པའི་བཅོས་བསླད་ཀྱི་དྲི་མ་མེད་པར་བསྟན་ཟིན་ཏོ། དེ་ཡང་སྤྱིར་གང་ཟག་གི་བསམ་པའི་བྱེ་བྲག་ཐ་དད་སྣ་ཚོགས་པའི་དབང་གིས། གསང་སྔགས་སྔ་འགྱུར་གཏེར་བྱོན་གྱི་ལས་གཞུང་སོགས་ལ། ལ་ལས་ཧ་ཅང་རྒྱས་ནས་ཉོག་འདུག་ཅེས་ཟེར་ནས་འཕྲི་བ་དང༌། ལ་ལས་བསྡུས་པས་མ་ཚང་འདུག་ཅེས་གཞན་ནས་འགེབས་པ་དང༌། འགའ་ཞིག་གསང་སྔགས་གསར་མའི་ཆོག་གཞུང་གི་འགྲོས་དང་བསྟུན་ནས་བཅོས་བསྒྱུར་ན་ཚོགས་བྱེད་པ་སྣང་ཡང༌། འཁོར་འདས་དུས་གསུམ་མ་ལུས་སྒྲིབ་མེད་དུ་གཟིགས་པའི་རྒྱལ་མཆོག་པདྨ་འབྱུང་གནས་ཀྱིས་མ་མཁྱེན་མི་དགོངས་པ་གཅིག་དུས་ནམ་དུའང་སྲིད་པ་མ་ཡིན་ཚེ། དེའི་བཀའ་གཞུང་ལྷད་མེད་དྲི་བྲལ་ ༣༡༩༽ ཉིད་ལག་ཏུ་བླངས་ཤིང་ཉམས་སུ་ལོན་ན་བྱིན་རླབས་ཀྱི་འཇུག་ཚུལ་་བསླུ་བ་མེད་པ་ཆོས་ཉིད་ཡིན་པས་ན། ཟབ་མོའི་ཆོས་ལ་རང་བཟོའི་དྲི་མས་མ་བསླད་པ་ཤིན་ཏུ་གལ་ཆེ་བའི་ཚུལ་ཡང་ཕྱིས་འབྱུང་གི་གང་ཟག་རྣམས་ཀྱིས་ཤེས་པར་བྱའོ། ༈ རྒྱལ་བའི་དཀྱིལ་འཁོར་རབ་འབྱམས་མཐའ་ཡས་ཀུན། །ཞི་ཁྲོ་བཀའ་བརྒྱད་སྙིང་པོར་མ་འདུས་མེད། །འདི་བསྒྲུབ་རྒྱལ་བའི་དཀྱིལ་འཁོར་མ་ལུས་ཀྱི། །ཐུགས་སྲོག་སྙིང་པོའི་དངོས་གྲུབ་བདེ་བླག་གྲུབ། །དུས་གསུམ་རྒྱལ་བའི་སྤྱི་སྒྲུབ་ཟབ་མོ་ལ། །གང་གིས་རྩེ་གཅིག་གུས་པས་མཆོད་དང་བསྒྲུབ། །དེ་ལ་རྒྱལ་བ་རྣམས་ཀྱིས་བྱིན་རློབས་ཤིང༌། །རིག་འཛིན་དཔའ་བོ་མཁའ་འགྲོ་ཡུན་དུ་དགོངས། །བཀའ་སྡོད་དམ་ཅན་རྣམས་ཀྱང་རྗེ་བོར་གྱུར། །མ་རུངས་འབྱུང་པོ་འདུག་པའི་གཉེན་པོར་ཆེ། །མཆོག་དངོས་བགེགས་མེད་ཚེ་གཅིག་ཐོབ་འགྱུར་ན། །ཐུན་མོང་ཕྲིན་ལས་བཞི་སོགས་སྨོས་ཅི་དགོས། །དེ་ཕྱིར་གསང་བ་ཡོངས་སུ་རྫོགས་པའི་གཞུང༌། །འདི་ནི་རྒྱལ་དབང་པདྨའི་བཀའ་ཟོལ་མེད། །ཆོས་ཀྱི་དབང་ཕྱུག་ཟབ་གཏེར་ཡང་བཅུད་དེ། །རིག་འཛིན་བརྒྱུད་པའི་ཐུགས་དམ་སྙིང་པོའོ། །

༈ དེ་ལྟ་བུའི་གསང་སྔགས་སྙིང་པོ་སྒྲུབ་པ་བཀའ་བརྒྱད་ཡོངས་རྫོགས་ཆེན་པོའི་ཕྲིན་ལས་ ༣༢༠༽ གཞུང་སྲོང་གི་རིམ་པ་འདི་ཉིད་ཀྱི་ངག་འདོན་གྱི་ཚིག་རྣམས་གཏེར་གཞུང་སོར་བཞག་དང༌། ཅུང་ཟད་ཙམ་ཁ་སྐོང་ལྷན་ཐབས་མེད་མི་རུང་གི་རིགས་དག་ཀྱང་བཀའ་བརྒྱད་ཡོངས་རྫོགས་ཉིད་ཀྱི་ཡིག་ཆ་ལས་ཕྱུང་བ་ཁོ་ན་མ་གཏོགས་གཞན་དང་མ་འདྲེས་པ་དང༌། ས་བཅད་སོ་སོའི་སྐབས་དོན་བསྒོམ་བྱའི་དམིགས་རིམ་རྣམས་མདོ་ཙམ་མ་བསྟན་ན། དིང་སང་གི་ཆོས་པ་སྤྱི་དང་ཁྱད་པར་གསང་སྔགས་པར་རློམ་པ་ཕལ་མོ་ཆེས་ཆོ་ག་ཏིང་འཛིན་དང་མ་ལྡན་པར་བྲོ་པ་གླུ་གྲ་བསྒྲིགས་པ་ལྟར་མདངས་དབྱངས་དང་རོལ་མོའི་སྒྲ་ཙམ་འབའ་ཤིག་དོན་དུ་གཉེར་བ་ཆོ་གའི་གཟུགས་བརྙན་གྱིས་འཚོ་བ་ཤ་སྟག་མཐོང་བས། དེ་འདྲ་བས་དོན་འགྲུབ་པ་མ་ཡིན་ཚེ། བསྐལ་བཟང་དོན་ལ་བརྟེན་པའི་སྐྱེས་མཆོག་དག་ལ་ཕན་པར་བསམ་ནས། བཀའ་བརྒྱད་ཡོངས་རྫོགས་ཀྱི་བསྐྱེད་རྫོགས་གསུམ་གྱི་གཞུང་འབྲེལ་སྒོམ་ཁོག་སོགས་ལས་ཇི་ལྟར་བྱུང་བ་ལྷད་མེད་འགག་བསྡུས་གོ་བདེར་བཀོད་པ་ལས། མི་ཤེས་ཤེས་བརྗུའི་སྤྱི་བརྟོལ་གྱིས་གཟུ་ལུམ་རས་ཆོད་དུ་བྱས་པ་མ་ཡིན་ལ། འདི་ལྟ་བུ་ཡི་གེའི་ལམ་དུ་འཁོད་ནས་སྒྲུབ་པ་པོ་མཆོག་དམན་བར་མ་ཐམས་ཅད་ཀྱི་ཚིག་དོན་ལག་ཏུ་ ༣༢༡༽ བླག་བདེ་བ་ཞིག་ཀྱང་གྱིས་ཤིག་ཅེས། མདོ་ཁམས་ཤར་ཕྱོགས་ནས་གསང་སྔགས་སྙིང་པོའི་བསྟན་པ་རིན་པོ་ཆེ་འཛིན་སྐྱོང་བསྲུང་སྤེལ་གྱི་མངའ་བདག་དམ་པར་གྱུར་པ་མི་ཡི་མགོན། ལྷའི་རྗེ་གདུལ་བྱའི་སྡེ་དཔོན། མངོན་པར་མཐོ་བ་དང་ངེས་པར་ལེགས་པ་ལ་དབང་འབྱོར་བ་མཚུངས་བྲལ་ཆོས་ཀྱི་རྗེ་ངག་དབང་བསྟན་སྐྱོང་དཔལ་བཟང་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་སྡེས་བཀའི་བསྐུལ་བ་ཡང་དག་པ་གསེར་གྱི་མེ་ཏོག་དང་བཅས་པ་སྩལ་བ་ཉིད་ལྷག་བསམ་བཟང་པོའི་ཐོད་དུ་བཅིངས་ཏེ་ཡི་གེར་བསྒྲིགས་ཆགས་སུ་བཀོད་པ་འདི་ནི། ཡང་དག་པར་སྤོང་བ་བཞི་ལ་མོས་པ་ལམ་དུ་བྱེད་པའི་བཙུན་པ་མཁས་མཆོག་པདྨ་ལེགས་གྲུབ་རྩལ་གྱིས།

ཆུ་ཀླང་པཀཥུ་གཡས་སུ་འཁྱིལ་བའི་ངོགས་ཀྱི་རི་བོའི་སྤོ་བསམ་གཏན་དང་རྣམ་པར་གྲོལ་བ་ལ་མངོན་པར་སྦྱོར་བའི་དབེན་ཁང་གསེར་གྱི་རྒྱལ་མཚན་ཅན་དུ་ཡིག་ལམ་དུ་བཀོད་པ་འདིས་མཚོན་ཚེ་རབས་ཀུན་གྱི་ལེགས་བྱས་མ་ལུས་གཅིག་ཏུ་བཟླུམས་པའི་མཐུ་འབྲས་ཀྱིས། ཕྱོགས་བཅུ་རབ་འབྱམས་ནམ་མཁའི་མཐའ་ཀླས་པའི་སེམས་ཅན་རྣམས་ ༣༢༢༽ མི་གནས་པའི་མྱང་འདས་ཆེན་པོ་ལ་འཁོད་པར་གྱུར་ཅིག་ མ་སྡུ་སརྦ་ཛ་ག་ཏྭཾ།
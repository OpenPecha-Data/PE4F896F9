༄༅། སྦྲུལ་གཏོར་ཆ་ལྔ་པའི་རིམ་པ་ཇི་ལྟར་བྱ་བའི་ཚུལ་བཞུགས་སོ། ༢༩༠༽ ན་མོ་ལོ་ཀེ་ཤྭ་ར་ཡ། 

དེ་ནས་གྲུབ་ཐོབ་་ཤངས་པ་བཀའ་བརྒྱུད་ལས་བྱོན་པའི་སྐྱེས་ཆེན་དམ་པ་དབོན་སྟོན་རིན་པོ་ཆེ་རྐྱེན་སྒང་ས་ཆེན་པོ་འདི་ཉིད་སྒྲུབ་པ་ལ་རྩེ་གཅིག་ཏུ་བཞུགས་པའི་སྐབས་ཤིག་ཏུ་སྦྱིན་བདག་གིས་ནན་གྱིས་གདན་དྲངས་ཤིང་བླ་མས་ཀྱང་བཀའ་ནན་སྩལ་བའི་ངོར་ཡོན་བདག་གིས་སར་ཞག་ཤས་བྱོན་པས། དེར་ཞབས་ཏོག་གི་རྒྱུ་རྣམས་གསུངས་རབས་གཙོངས་པའི་སྐུ་གླུད་ཡིན་པར་སྣང་བ་དེ་དག་བཞེས་པའི་དཀོར་གྱི་ཉེས་པའི་མཐུས། སྔར་ནས་ཐུགས་དམ་གྱི་ཡོན་ཏན་དཔག་མེད་ཡོད་པ་ཐམས་ཅད་འགྲིག་ཅིང་སྐུ་ལུས་ལ་ཡང་མི་བདེ་བའི་རྣམ་པ་དུ་མ་དང༌། མནལ་ལམ་སོགས་ཀྱང་མི་ཟད་འཇིག་རུང་གི་སྣང་བ་འབའ་ཞིག་བྱུང་བ་ལ་ཕན་ཐབས་ཀྱི་རིགས་ ༢༩༡༽ ཅི་བྱས་ཀྱང་གསོར་མ་ཆུད་པས། འཕགས་པ་ཐུགས་རྗེ་ཆེན་པོ་ལ་གསོལ་བ་རྩེ་གཅིག་ཏུ་བཏབ་ཚེ། འཕགས་པས་དཀོར་གྱི་ཉེས་པ་སྦྱོངས་བའི་ཐབས་སྦྲུལ་གཏོར་གྱི་གདམས་པ་འདི་དངོས་སུ་གནང་བ་བཞིན་མཛད་པས། བར་ཆད་དེ་ཐམས་ཅད་ཞི་ཞིང་ཐུགས་དམ་གྱི་ཡོན་ཏན་རྣམས་གོང་འཕེལ་དུ་གྱུར་པ་བྱུང་སྟེ། དེས་ན་འདི་ནི་ལྷག་པར་དིང་སང་གི་ཆོས་པ་རྣམས་ལ་མེད་ཁ་མེད་ལྟ་བུར་སྣང་བས་བརྩོན་འཚལ་ཏེ། དེ་ལ་གཏོར་སྣོད་ལྔའི་དང་པོ་གཉིས་སུ་རིལ་བུ་ཉེར་གཅིག་རེ་དང༌། འོག་མ་གསུམ་དུ་རིལ་བུ་བདུན་རེ་ཆུ་དང་བཅས་པ་ཚུལ་བཞིན་བཤམས་ནས་གཏོར་མ་གཞན་དང་མི་འབྲེལ་ན་སྐྱབས་སེམས་ཡན་ལག་བདུན་སོགས་སྔོན་འགྲོ་རྣམས་ཀྱང་སྤྱི་ལྟར་བྱས་ལ། དངོསགཞི་ནི་གཏོར་སྣོད་དང་པོ་ ༢༩༢༽ དེ་ལ། བཛྲ་ཨ་མྲྀ་ཏ འི་སྔགས་ཀྱི་བསངས། སྭཱ་བྷ ས་སྟོབས་པ་ཉིད་དུ་སྦྱངས་ཏེ། བྱིན་རླབས་ནི། རིན་ཆེན་གཏོར་སྣོད་མཆོག་ཏུ་ཡངས་པ་རུ། །གཏོར་མ་ཟག་མེད་བདུད་རྩིའི་རྒྱ་མཚོར་དཀྱིལ། །བདག་གི་ལུས་ལས་ལུས་ཚོགས་དཔག་མེད་འཕྲོས། །བདུད་རྩིའི་ངན་སོང་དཀར་གསུམ་མངར་གསུམ་སོགས། །མཆོད་རྫས་ཀུན་བཟང་རྣམ་འཕྲུལ་རྒྱ་ཆེར་གྱུར། །ཨོྃ་ཨཱཿཧཱུྃ། དཀོན་མཆོག་རྣམ་གསུམ་ཉན་རང་བྱང་སེམས་དང༌། །གཙང་རིས་ཆོས་སྐྱོང་དཀར་ཕྱོགས་དགོན་པོ་སོགས། །དཀར་མཆོད་ལ་དགྱེས་གཏོར་མགྲོན་མ་ལུས་ཀུན། །མདུན་གྱི་ནམ་མཁར་སྤྲིན་ཕུང་ལྟར་བཞུགས་གྱུར། །ན་མཿསརྦ་ཏ་ཐཱ་ག་ཏ་ཛྙཱ་ན་ཨ་ཝ་ལོ་ཀི་ཏེ།

ཨོྃ་སམྦྷ་ར་ཨམྦྷ་ར་ཧཱུྃ། ཅེས་པའི་སྔགས་ལན་ཉེར་གཅིག་བརྗོད་ནས། ཡིག་དྲུག་ཚར་ཉེར་གཅིག་བརྗོད་ནས་ལྷན་ཅིག་ཏུ་ཆུ་ཐིག་རེ་དང་སེ་གོལ་རེ་སྦྲན་ནས་འབུལ་ཞིང༌། མཐར་ཨརྒྷཾ་སོགས་ཀྱི་ཀྱང་མཆོད་ལ། བདག་ལུས་ཞུ་བའི་མཆོད་སྤྲིན་འདི་ཕུལ་བས། །སྐུ་གསུམ་ཐུགས་རྟེན་དཀོར་བླུད་ཟོས་པ་ ༢༩༣༽ དང༌། །བཤད་སྒྲུབ་དགེ་འདུན་རྫས་ལ་འཕགས་པའི་སྒྲིབ། །མཁན་སློབ་དགེ་འདུན་བཀའ་བཅགས་ཐུགས་སྐྲུག་སོགས། །ཉེས་སྒྲིབ་མཐའ་དག་འདི་ཡིས་བྱང་གྱུར་ཅིག་ སངས་རྒྱས་སྐུ་གསུམ་མཉེས་པའི་བྱིན་རླབས་དང༌། ཅེས་སོགས་ཀྱི་བདེན་ཚིག་ཀྱང་བརྗོད་པར་བྱའོ། གཏོར་མ་གཉིས་པ་ལ་བསངས་སྦྱངས་གོང་བཞིན་བྱས་ལ། རིན་ཆེན་བདུད་རྩིའི་སྣོད་བཟང་འབར་བ་རུ། །གཏོར་མ་ཤ་ལྔ་བདུད་རྩི་རྣམ་ལྔས་གང༌། །བདག་གི་ལུས་ལས་ཚོགས་པ་དཔག་མེད་འཕྲོས། །བདུད་རྩིའི་ནང་སོང་སྨན་རག་གཏོར་ཚོགས་ཀྱི། །མཆོད་རྫས་བླ་མེད་ཡོན་ཏན་ལྡན་གྱུར་ཅིག་ །ཨོྃ་ཨཱཿཧཱུྃ། རྩ་་རྒྱུད་བླ་མ་ཡི་དམ་ལྷ་ཡི་ཚོགས། །དཔའ་བོ་མཁའ་འགྲོ་ཆོས་སྐྱོང་དམ་ཅན་དང༌། ། ཕོ་ཉ་ལས་མཁན་སྔགས་བསྲུངས་སྤྲུལ་འཁོར་བཅས། །མདུན་གྱི་ནམ་མཁར་སྤྲིན་ཕུང་ལྟར་བཞུགས་གྱུར། གོང་གི་སམྦྷ་རའི་སྔགས་ཚན་ཉེར་གཅིག་དང་ཡིག་དྲུག་ཆི་ཐིག་སེ་གོལ་ཉེར་གཅིག་ ཨརྒྷཾ་ སོགས་ཀྱི་མཆོད་ནས། བདག་ལུས་ཞུ་བའི་དམ་རྫས་འདི་ཕུལ་ ༢༩༤༽ བས། །བླ་མའི་དཀོར་དང་དཀྱིལ་འཁོར་གཏོར་ཚོགས་རྒྱུའི། །དཀོར་ལ་འབགས་དང་ཟབ་མོའི་དབང་ཆོས་སོགས། །ནོར་ཕྱིར་བཙོངས་དང་བླ་མ་མཆེད་ལྕམ་ལ། །དམ་ཚིག་ཉེས་ལྟུང་ཅི་བསགས་བྱང་གྱུར་ཅིག་ བྱམས་པའི་ཐུགས་རྗེ་བདག་ལ་དགོངས་ནས་ཀྱང༌། །གཉིས་མེད་དབྱིངས་ལས་མི་འགྱུར་བདག་བཀོད་དེ། །མི་དམིགས་བཏང་སྙོམས་ངང་དུ་བཞུགས་ནས་བྱང༌། །གཉིས་མེད་དོན་གྱི་ཚངས་པ་སྩལ་དུ་གསོལ། །སོགས་ཀྱིས་བཤགས་པ་བྱའོ། ༈ སྣོད་གསུམ་པར་བསངས་སྦྱང་གོང་ལྟར་བྱས་ལ། གཏོར་སྣོད་རྒྱ་ཆེན་ནམ་མཁའ་མཉམ་པ་རུ། །གཏོར་མ་བདུད་རྩི་འདོད་ཡོན་སྣ་ཚོགས་གྱུར། །ཨོྃ་ཨཱ་ཧཱུྃ།

དུག་གསུམ་ལས་དང་མ་རིག་འཁྲུལ་རྟོགས་ཀྱི། །རྒྱུ་འབྲས་ལས་སྒྲུབ་གནོད་བྱེད་གདོན་བགེགས་རིགས། །སྣང་སྲིད་ཀུན་ནས་གར་གནས་ ༢༩༦༽ ཅི་འདོད་ཀུན། །སྐད་ཅིག་ཙམ་ལ་བདག་ཏུ་ཚོགས་པར་གྱུར། ། སམྦྷ་ར་དང་ཡིག་དྲུག་ཆུ་ཐིག་ལེ་སེ་གོལ་བདུན་དང༌། མཚན་བཞི་ཡང་བརྗོད་ནས། བདག་ལུས་ཞུ་བའི་སྦྱིན་པའི་མཆོག་རབ་འདི། །ལན་ཆགས་བགེགས་རིགས་ཀུན་ལ་བསྔོས་པའི་མཐུས། །དགའ་མགུ་ཚིམ་ནས་གཞན་ལ་གནོད་འཚེ་སེམས། །ཞི་ཞིང་ལན་ཆགས་ཀུན་འཁོར་བྱང་ཆུབ་ཤོག་ འབྱུང་པོ་གང་དག་འདིར་ནི་ལྷགས་གྱུར་ཏེ། སོགས་བརྗོད་དོ། ༈ གཏོར་སྣོད་ལྔ་པ་ནི་ཀླུ་རྒྱལ་ཝ་རུ་ཎའི་གཏོར་མ་སྟེ། ཀླུ་གཏོར་རྒྱས་པ་གཞན་བྱེད་ན་འདི་ཉིད་མ་བྱས་ཀྱང་རུང་མོད་ཀྱི། འདི་ནི་སྤྱན་རས་གཟིགས་དང་དབོན་སྟོན་རིན་པོ་ཆེའི་གཉིས་ཀའི་སྤྱན་སྔར་དམ་བཅས་པའི་ཆོས་སྲུང་ཡིན་ཕྱིར་སྦྲུལ་གཏོར་གྱི་སྐབས་འདིར་གཏོང་བའི་ཕྱག་སྲོལ་དུ་སྣང་ཚེ། འདིར་ཡང་བཀོད་པ་ཡིན་ཏེ། བསངས་སྦྱང་སོགས་སྔ་མ་ལྟར་ལས་ལུས་ཞུ་བ་དེ་ཉིད་མི་དགོས་ཤིང་བྱིན་བརླབ་ནི། རིན་ཆེན་གཏོར་གཞོང་གཙང་མཛེས་རྒྱ་ཆེན་དུ། །གཏོར་རྫས་ལྷ་ཡི་བདུད་རྩི་རྒྱ་མཚོས་གཏམས། །དཀར་ཕྱོགས་ཀླུ་རིགས་མཉེས་ ༢༩༧༽ པའི་ཡོ་བྱད་དང༌། མཆོད་པའི་རིགས་ཚོགས་དཔག་མེད་རབ་ལྡན་གྱུར། །ཨོྃ་ཨཱ་ཀཱ་རོ་མུ་ཁཾ་སརྦ་དྷཱརྨ་ཎཾ། ཨཱ་རྻ་ནུཏྤནྣ་ཏྭཱཏ། ཨོྃ་ཨཱཿཧཱུྃ་ཕཊ་སྭཱ་ཧཱ། རང་ཉིད་འཕགས་མཆོག་ཐུགས་རྗེ་སྐུར་གསལ་བའི། །མདུན་དུ་པད་ཟླར་ཝཾ་ཡིག་ཡོངས་གྱུར་ལས། །ཆུ་བདག་ཀུན་གྱི་གཙོ་བོ་ཝ་རུ་ཎ། །དཀར་མཛེས་རིན་ཆེན་བརྒྱན་ལྡན་སྦྲུལ་མཇུག་ཅན། །ཕྱག་བཞིའི་དང་པོར་ཐལ་སྦྱར་གཡས་འོག་གིས། །རིན་ཆེན་སྙེད་མ་གཡོན་འོག་དབྱུག་ཏོ་དང༌། །ཞགས་པ་སྣམས་ཞིང་ཀླུ་འཁོར་གྲངས་མེད་བཅས། །བདག་གི་མདུན་དུ་གུས་པས་འཁོར་པར་གྱུར། །ཨོྃ་ཝ་རུ་ཎ། ས་པཱ་རི་ཝ་ར་བཛྲ་ས་མཱ་ཡ་ཛ། པདྨ་ཀ་མ་ལ་ཡེ་སྟྭཾ། སམྦྷ་ར་དང་ཡིག་དྲུག་སེ་གོལ་ཆུ་ཐིག་བདུན།

ཨརྒྷཾ་ སོགས་ཀྱིས་མཆོད་ཅིང༌། མཚན་བཞི་པོ་ཡང་བསྒྲག་པར་རུང་ངོ༌། སྔགས་དང་ཕྱག་རྒྱ་ཏིང་འཛིན་ལེགས་ལྡན་པའི། །མཆོད་གཏོར་འདོད་ཡོན་ཕུན་ཚོགས་འདི་བཞེས་ལ། །སངས་རྒྱས་བསྟན་དར་ཆོས་སྤྱོད་བསམ་དགུ་འགྲུབ། །ཆར་ཆུ་དུས་འབབ་སྐྱེ་འགྲོ་བདེ་བར་མཛོད། ཅེས་བསྔོ་ཞིང༌། བདག་གིས་བསམ་པའི་སྟོབས་སོགས་དང༌། །ཆོས་ཀྱི་སྦྱིན་པ་ཡང་བྱ་ཞིང༌། །གཏོར་མགྲོན་རྣམས་རང་གནས་སུ་གཤེགས་སུ་གསོལ་བ་དང༌། བསྔོ་བ་སྨོན་ལམ་སོགས་རྗེས་ཆོག་རྣམས་ནི་གཞན་དང་མཐུན་ནོ། སྦྲུལ་གཏོར་གྱི་རིམ་པ་འདི་ཡང་སྨན་སྒོམ་ཚུལ་ཁྲིམས་བཟང་པོས་བཞེད་པ་ལྟར། སྣ་ཚོགས་རང་གྲོལ་གྱིས་དཔལ་རི་གངས་རི་ཀྱི་འདབ་ཞོལ་དུ་དྲིས་པ་དགེ་ལེགས་འཕེལ་བར་གྱུར་ཅིག་ བཀྲ་ཤིས། 
༢༩༣༽༄༅། བསྟོད་པའི་ཚོགས་རིན་ཆེན་གསེར་གྱི་མཆོད་སྡོང་ཞེས་བྱ་བ་བཞུགས་སོ།། ༢༩༤༽ན་མཿཤཱཀྱ་མུ་ན་ཡེ། གསེར་མདོག་ལྷུན་པོ་ལྟ་བུར་བརྗིད་པའི་སྐུ། །འཇིག་རྟེན་གསུམ་ན་འགྲན་ཟླ་ཀུན་བྲལ་ཞིང༌། །ལྷར་བཅས་འགྲོ་བའི་གཙུག་བརྒྱན་མཆོག་གྱུར་པ། །ཐུབ་དབང་ཞབས་ཀྱི་པད་མོར་གུས་ཕྱག་འཚལ། །ཉོན་མོངས་བརྒྱད་ཁྲི་བཞི་སྟོང་རབ་བཅོམ་ཞིང༌། །སྐྱོན་བྲལ་མཚན་དང་དཔེ་བྱད་ལྡན་པའི་སྐུ། །སྐྱེ་མེད་ཆོས་སྐུར་མྱ་ངན་ལས་འདས་པ། །བསྟན་པའི་མངའ་བདག་བཅོམ་ལྡན་འདས་ལ་འདུད། །ཁྱེད་ཉིད་སྔོན་ཚེ་རྫ་མཁན་བུར་གྱུར་ཚེ། །བདེ་གཤེགས་ཤཱཀ་ཐུབ་ཆེན་པོ་དེ་ཉིད་ལ། གུས་ ༢༩༤༽པའི་སེམས་ཀྱིས་རྫ་ཕོར་གཅིག་ཕུལ་ནས། །བྱང་ཆུབ་མཆོག་ཏུ་ཐུགས་བསྐྱེད་མཛད་དེར་འདུད། །གང་ཚེ་ཁྱེད་ནི་དགའ་ལྡན་ཞིང་ཁམས་ནས། །གླང་ཆེན་ཐལ་དཀར་མཆོག་ཏུ་སྐུ་སྤྲུལ་པ། །སེར་སྐྱའི་གྲོང་དུ་ཟས་གཙང་སྲས་ཉིད་དུ། །འགྲོ་བའི་མགོན་ཉིད་ལྷུམས་སུ་ཞུགས་དེར་འདུད། །ཟླ་བཅུ་ལོན་ཚེ་བཙུན་མོ་སྒྱུ་འཕྲུལ་མ། །ལྷོ་ཕྱོགས་ལུམྦྷྀའི་ཚལ་བྱོན་བཞུགས་པའི་ཚེ། །རྩིབས་ལོགས་གཡས་ནས་ཡུམ་ལ་གནོད་མེད་པར། ལྟས་བཟང་བཅས་ཏེ་བལྟམས་པར་མཛད་དེར་འདུད། །བལྟམས་མ་ཐག་ཏུ་ཕྱོགས་བཞིར་ ༢༩༦༽བྱོན་ལ་ལས། །ཞབས་ཀྱི་རྗེས་ལ་པདྨའི་སྡོང་པོ་འཁྲུངས། །ལྷ་དབང་ཀླུ་རྒྱལ་སོགས་ཀྱི་ཕྱག་བྱས་ཤིང༌། །འགྲོ་བའི་གཙུག་གི་རྒྱན་གྱུར་ཁྱེད་ལ་འདུད། །དེ་ནས་རིག་གནས་སློབ་པའི་གྲྭར་བྱོན་ནས། །ཀུན་གྱི་བཤེས་གཉེན་ཞེས་བྱའི་སློབ་དཔོན་ལ། །ཡིག་བརྩིས་རིག་གནས་འཕོང་དང་སྒྱུ་རྩལ་ཀུན། །ཐོགས་མེད་གཞན་ནས་ལྷག་པར་མཁྱེན་དེར་འདུད། །གྲགས་འཛིན་མ་དང་ས་མཚོ་རི་དྭགས་སྐྱེས། །བཙུན་མོ་དྲུག་ཁྲིའི་ཚོགས་དང་རོལ་མཛད་ཅིང༌། །སླར་ཡང་ཐམས་ཅད་སྙིང་པོ་མེད་དགོངས་ནས། །རྒྱལ་སྲིད་ལོངས་སྤྱོད་སྤངས་བར་མཛད་ལ་འདུད། །རབ་ཏུ་བྱུང་དགོངས་ཕོ་བྲང་ཡང་ཐོག་ནས། །རྒྱལ་ཆེན་བཞི་སོགས་ལྷ་ཡིས་མཆོད་པས་བསུས། །རྣམ་དག་དྲུང་དུ་ཉིད་ཀྱི་དབུ་སྐྲ་ཡང༌། །ཉིད་ཀྱི་བཅད་ཅིང་རབ་ཏུ་བྱུང་ལ་འདུད།

ནཻརཉྫཱ་ནའི་འགྲམ་དུ་གཤེགས་པའི་ཚེ། །ལོ་དྲུག་བར་དུ་ཁམས་ཀྱི་ཟས་སྤངས་ཏེ། །སྟན་ཐོག་གཅིག་ཏུ་གཡོ་མགུལ་ཙམ་མེད་པར། ༢༩༧༽ །ཏིང་འཛིན་ངང་དུ་གཡོ་མེད་བཞུགས་དེར་འདུད། །སངས་རྒྱས་ཀུན་གྱི་བྱང་ཆུབ་རབ་བསྐུལ་ཞིང༌། །རྩྭ་ཡི་ཆུན་བུ་སྟན་དུ་བསྣམས་ནས་ཀྱང༌། །མ་ག་དྷ་ཡི་རྡོ་རྗེའི་གདན་སྟེང་དུ། །བྱང་ཆུབ་སྙིང་པོར་གཤེགས་པར་མཛད་ལ་འདུད། །འོད་ཟེར་སྤྲོས་པས་བདུད་ཀྱི་གནས་ཀྲོག་ཅིང༌། །བདུད་དང་བརྩོད་དེ་ས་ལྷས་དཔང་མཛད་དེ། །བདུད་དམག་རྣམས་ཀྱི་གཡོ་བར་མ་ནུས་པའི། །བདུད་ལས་རྒྱལ་བའི་མགོན་པོ་དེ་ལ་འདུད། །ཐོ་རངས་དུས་སུ་མངོན་པར་སངས་རྒྱས་ཏེ། །མེ་ཏོག་ཆར་བབས་ས་ཆེན་རབ་ཏུ་གཡོས། །ལྷ་མི་ཀུན་གྱི་ངོ་མཚར་མཆོག་གྱུར་པ། །འགྲོ་བའི་བླ་མ་བཅོམ་ལྡན་འདས་ལ་འདུད། །ཚངས་པས་བསྐུལ་ཞིང་ཝ་ར་ཎ་སི་རུ། །འཁོར་ལོ་དང་པོ་བདེན་བཞིའི་ཆོས་གསུངས་ཚེ། །ལྔ་སྡེ་བཟང་པོ་ལྷ་བྲན་བརྒྱད་ཁྲི་ཀུན། །བདེན་པ་མཐོང་བར་མཛད་ལ་ཕྱག་འཚལ་འདུད། །བྱ་རྒོད་ ༢༩༨༽སྤུངས་རིར་ཆོས་འཁོར་བར་བའི་ཚེ། །སྐུ་ལས་འོད་ཟེར་གྲངས་མེད་ཕྱོགས་བཅུར་འཕྲོས། །ངན་སོང་གསུམ་གྱི་སྡུག་བསྔལ་ཞི་མཛད་ཅིང༌། །ཐམས་ཅད་བདེ་ལ་འཁོད་པར་མཛད་དེར་འདུད། །ལྷ་གནས་ཀླུ་གནས་གྲོང་ཁྱེར་པདྨ་ཅན། །ཆོས་འཁོར་མཐའ་མ་ངེས་དོན་སྙིང་པོ་གསུངས། །སྐུ་ལས་འོད་སྤྲོས་འོད་རྩེར་པད་སྡོང་ལ། །སངས་རྒྱས་སྐུ་བཞུགས་རྫུ་འཕྲུལ་བསྟན་ལ་བདུད། །ནམ་ཞིག་འདུས་བྱས་མི་རྟག་བརྡས་བསྟན་ཕྱིར། །དགུང་ལོ་བརྒྱད་བཅུར་གྲོང་ཁྱེར་རྩྭ་མཆོག་ཏུ། །མེ་ཏོག་ཆར་བབས་ས་ཆེན་གཡོས་གྱུར་ཅིང༌། །ཡོངས་སུ་མྱ་ངན་འདས་ལ་ཕྱག་འཚལ་འདུད། །སྐུ་གདུང་རིང་བསྲེལ་ཆ་བརྒྱད་རབ་ཏུ་བགོས། །ཡུལ་ཕྱོགས་བརྒྱད་ཀྱི་རྒྱལ་པོས་སོ་སོར་འཁྱེར། །དད་པའི་རྟེན་དུ་ས་སྟེང་ཀུན་ཏུ་ཁྱབ། །ཚོགས་གཉིས་ཞིང་དུ་གྱུར་ལ་ཕྱག་འཚལ་འདུད། །དེ་ལྟར་ཁྱེད་ཀྱི་ཡོན་ཏན་རྒྱ་མཚོ་ལས། །ཅུང་ཟད་ཙམ་ཞིག་བདག་གི་བསྟོད་པའི་མཐུས། །འགྲོ་ཀུན་

༢༩༩༽འཁོར་བའི་འདམ་ལས་ཐར་ནས་ཀྱང༌། །ཕྱིར་མི་ལྡོག་པ་བདེ་ཆེན་ས་ཐོབ་ཤོག །གཞན་ཡང་དགེ་དེས་དུས་རྣམས་ཐམས་ཅད་དུ། །ནག་ཕྱོགས་བདུད་ཀྱི་ཕྱོགས་རྣམས་ཕམ་བྱས་ཤིང༌། །འགྲོ་མགོན་ཁྱེད་ཀྱི་བསྟན་པའི་འདི་ཉིད་ནི། །ནུབ་པ་མེད་པར་གོང་ནས་གོང་འཕེལ་ཤོག །འཇིག་རྟེན་ཁམས་འདིར་འཁྲུགས་རྩོད་མུ་གེ་དང༌། །རིམས་ནད་ལ་སོགས་མི་མཐུན་ཀུན་ཞི་ནས། །འགྲོ་རྣམས་བདེ་སྐྱིད་ཕུན་སུམ་ཚོགས་པ་དང༌། །མཐར་ཐུག་མངོན་པར་རྫོགས་པར་སངས་རྒྱས་ཤོག ༈ འཇམ་དཔལ་དབྱངས་ལ་བསྟོད་པ་ནོར་བུའི་དྲ་བ་ཞེས་བྱ་བ། ངག་གི་དབང་ཕྱུག་ལ་ཕྱག་འཚལ་ལོ། མཁྱེན་རབ་ཤེས་བྱའི་མཁའ་ཀློང་ཡངས་པ་ལས། །མཁྱེན་བརྩེ་ནུས་པའི་རྟ་བདུན་འོད་ཟེར་གྱིས། །འགྲོ་བློའི་མ་རིག་མུན་པ་སེལ་མཛད་པ། །འགྲོ་བའི་སྐྱབས་གཅིག་འཇམ་དཔལ་དབྱངས་ལ་འདུད། །པད་ཟླའི་སྟེང་ན་ཆུ་ཤེལ་ལྟར་དཀར་ཞིང༌། ༣༠༠༽ །དབུ་རྒྱན་མགུལ་རྒྱན་ཕྱག་གདུབ་ཞབས་གདུབ་དང༌། །སེ་མོ་དོ་དང་རིན་ཆེན་དོ་ཤལ་སོགས། །སྣ་ཚོགས་བརྒྱན་གྱི་མཛེས་པར་སྤྲས་པ་འདུད། །འོད་ཟེར་འབུམ་ཕྲག་ཕྱོགས་བཅུར་རབ་འཕྲོས་པས། །འགྲོ་ཀུན་ངན་འགྲོའི་འཇིགས་ལས་སྐྱོབ་མཛད་ཅིང༌། །བདེ་ཆེན་ཐར་པའི་གླིང་དུ་འདྲེན་པ་ཡི། །རྣམ་གྲོལ་ལམ་སྟོན་འཇམ་དཔལ་དབྱངས་ལ་འདུད། །མཚན་དཔེས་རབ་བརྒྱན་སྟོན་ཟླ་ལྟར་མཛེས་ཤིང༌། །ཡན་ལག་དྲུག་བཅུའི་ཆོས་སྨྲ་ལེགས་སྒྲོགས་མཛད། །མཁྱེན་བརྩེ་ཡེ་ཤེས་མཆོག་གི་ཐུགས་མངའ་བ། །འགྲན་ཟླ་ཀུན་བྲལ་འཇམ་དཔལ་དབྱངས་ལ་འདུད། །ནམ་མཁའི་འཇའ་འམ་ཆུ་ཟླ་ཇི་བཞིན་དུ། །བག་ཆགས་མཚན་མའི་ངོས་བཟུང་དང་བྲལ་ཞིང༌། །སྣང་སྟོང་སྐྱེ་མེད་དབྱིངས་ལས་སྐུར་སྤྲུལ་པ། །སྒྱུ་འཕྲུལ་གར་མཁན་འཇམ་དཔལ་དབྱངས་ལ་འདུད། །སྣ་ཚོགས་འཇའ་འོད་སྤྲིན་ཕུང་འཁྲིག་པའི་དབུས། འོད་ལྔའི་ལྷ་མོ་མཛེས་པའི་གར་སྟབས་ཅན། །སྤོས་ ༢༠༡༽དང་མེ་ཏོག་རོལ་མོའི་བྱེ་བྲག་གིས། །ཀུན་ནས་མཆོད་པ་དེ་ལ་ཕྱག་འཚལ་འདུད། །མགོན་པོ་ཁྱེད་ཀྱི་ཐུགས་རྗེའི་འོད་ཟེར་གྱིས། །བདག་བློའི་གཏི་མུག་ཐིབས་པོ་ཀུན་བསལ་ནས། །རབ་བཟང་བློ་ཡི་པདྨོ་རྒྱས་གྱུར་ཅིང༌། །མཁྱེན་རབ་ཆུ་གཏེར་ཆེ་ལ་མངའ་བརྙེས་ཤོག

།བརྩེ་ལྡན་ཁྱེད་ཀྱི་ཐུགས་རྗེ་ཡིས། །བདག་སོགས་འགྲོ་ཀུན་རྗེས་བཟུང་སྟེ། །སྡུག་བསྔལ་འདི་ལས་ཐར་ནས་ཀྱང༌། །ཁྱེད་དང་དབྱེར་མེད་འགྱུར་བར་ཤོག ༈ ན་མོ་ལོ་ཀི་ཤྭ་ར་ཡ། གང་གི་ཐུགས་རྗེ་པད་དཀར་དྲི་མེད་ལས། །དངོས་གྲུབ་མཛད་མེད་སྦྲང་རྩའི་བཅུད་ཆེན་གྱིས། །རྐང་དྲུག་དད་ལྡན་གདུལ་བྱ་ཚིམ་མཛད་པ། །འགྲོ་བའི་སྐྱབས་གཅིག་སྤྱན་རས་གཟིགས་ལ་འདུད། །བཅོམ་ལྡན་ཚེ་དཔག་མེད་དང་རྡོ་རྗེ་འཆང༌། །སྣང་མཐའ་རིགས་ལྔ་ཀུན་བཟང་ཤཱཀྱ་ཐུབ། །སངས་རྒྱས་སྟོང་སོགས་དུས་གསུམ་རྒྱལ་ཀུན་གྱི། །ཐུགས་རྗེ་གཅིག་བསྡུས་སྤྱན་རས་གཟིགས་ ༣༠༢༽ལ་འདུད། །འགྲོ་དྲུག་ཀུན་དང་ཁྱད་པར་བོད་ཁམས་འདི། །ཉིད་ཀྱིས་གདུལ་བྱའི་ཞིང་དུ་གྱུར་གཟིགས་ནས། །དུས་རྣམས་རྟག་ཏུ་ཐུགས་་རྗེའི་ལྕགས་ཀྱུ་ཡིས། །ཡོངས་སུ་བཟུང་མཛད་སྤྱན་རས་གཟིགས་ལ་འདུད། །མེ་ཡི་འོབས་དང་ཁྲི་མུན་ཆུད་འདྲ་བའི། །སྡུག་བསྔལ་འདམ་དུ་མནར་བའི་འགྲོ་བ་ཀུན། །ཁྱེད་ཀྱི་ཐུགས་རྗེ་བརྩེ་བས་མ་སྐྱབས་ན། །མགོན་མེད་ཉམས་ཐག་སེམས་ཅན་སུ་ལ་རེ། །ཐུགས་རྗེ་ཆེན་པོས་བདག་སོགས་རྗེས་བཟུང་ནས། །རི་དྭགས་རྒྱར་ཆུད་ལྟ་བུའི་འགྲོ་བ་ཀུན། །མྱུར་བ་ཉིད་དུ་ཁྱེད་གྱི་ཞབས་དྲུང་དུ། །སྐྱེས་ནས་ཆོས་ཀྱི་བདུད་རྩི་འཐུང་བར་ཤོག །དེ་ལྟར་སྐྱེ་དང་ཚེ་རབས་ཐམས་ཅད་དུ། །མགོན་དང་དཔུང་གཉེན་བླ་མར་ཁྱེད་གྱུར་ཅིང༌། །བདག་ཀྱང་རྡོ་རྗེ་འཛིན་པའི་ས་ཐོབ་ནས། །མྱུར་དུ་གཞན་དོན་བྱེད་ལ་མངའ་བརྙེས་ཤོག ༈ སྒྲོལ་མ་ལ་བསྟོད་པ་ལྷའི་རྔ་སྒྲ་ཞེས་བྱ་བ། རྗེ་བཙུན་མ་འཕགས་མ་སྒྲོལ་མ་ལ་ ༣༠༣༽ ཕྱག་འཚལ་ལོ། རྒྱལ་བ་ཀུན་གྱི་ཡུམ་གྱུར་བཅོམ་ལྡན་ཐུགས་རྗེ་ཅན། །འགྲོ་བ་རྣམས་ལ་མ་ལྟར་བརྩེ་བའི་ཐུགས་མངའ་ཞིང༌། །དུས་རྣམས་ཀུན་ཏུ་སེམས་ཅན་དོན་ལ་རབ་བརྩོན་མཛད། །ཐུགས་རྗེའི་བདག་ཉིད་རྗེ་བཙུན་སྒྲོལ་མའི་ཞབས་ལ་འདུད། པད་ཟླའི་སྟེང་ན་ཏཱྃཡིག་དག་ལས་སྐུར་སྤྲུལ་པ།

སྐུ་མདོག་སྔོ་ལྗང་བཅུ་དྲུག་ན་ཚོད་དང་ལྡན་ཞིང༌། །དར་གྱི་ན་བཟའ་རིན་ཆེན་འཕྲེང་བ་དོ་ཤལ་སོགས། །སྣ་ཚོགས་བརྒྱན་གྱིས་མཛེས་པར་སྤྲས་པ་དེ་ལ་འདུད། །གང་ན་སུ་ཞིག་ཁྱེད་ཀྱི་མཚན་ཙམ་ཐོས་པས་ཀྱང༌། །དེ་དག་འཇིགས་པ་བརྒྱད་དང་བཅུ་དྲུག་ལ་སོགས་པ། །མི་མཐུན་གནོད་པས་ཕྱོགས་རྣམས་ཀུན་ལས་ཐར་མཛད་པ། །སྐྱབས་ཀྱི་མཆོག་གྱུར་རྗེ་བཙུན་སྒྲོལ་མའི་ཞབས་ལ་འདུད། །དེང་འདིར་ཁྱེད་ལ་ཅུང་ཟད་བསྟོད་པའི་བསོད་ནམས་དེས། །ཚེ་རབས་ཀུན་ཏུ་འཕགས་མ་ཁྱེད་ཀྱིས་རྗེས་བཟུང་སྟེ། །སྲིད་དང་ངན་འགྲོའི་འཇིགས་པ་ཀུན་ ༣༠༤༽ལས་ཐར་ནས་ཀྱང༌། རྫོགས་པའི་བྱང་ཆུབ་དམ་པ་མྱུར་དུ་ཐོབ་པར་ཤོག ༈ ན་མོ་གུ་རུ་བྷྱཿ སྟོབས་བཅུའི་སྟོབས་ཀྱིས་བདུད་རྣམས་རབ་བཅོམ་ཞིང༌། །བྱམས་ལྡན་བྱམས་པའི་ཐུགས་ཀྱིས་འགྲོ་རྣམས་ལ། །བརྩེ་ལྡན་བརྩེ་བས་རྗེས་སུ་བཟུང་མཛད་པ། །ཐུགས་རྗེ་ཐུགས་མངའ་དེ་ལ་གུས་པས་འདུད། །གང་ཚེ་འདྲེན་མཆོག་བླ་མ་ཁྱེད་ཉིད་ནི། །གང་དག་སེམ་ཅན་རྣམས་གྱི་དོན་སླད་དུ། །གང་ལ་གང་འདུལ་གཟུགས་སུ་སྤྲུལ་ནས་ཀྱང༌། །གང་འདིར་འགྲོ་དོན་གཡེལ་མེད་མཛད་ལ་འདུད། །སྒྲིབ་གཉིས་བག་ཆགས་ཐམས་ཅད་རབ་སྦྱངས་ཤིང༌། །སྒྲིབ་ཚོགས་མ་ལུས་རང་སར་དག་མཛད་པ། སྒྲིབ་སོགས་སྐྱོན་གྱི་མ་གོས་ཆོས་ཀྱི་རྗེ། སྒྲིབ་པ་ཀུན་བྲལ་བླ་མའི་ཞབས་ལ་འདུད། །མཁྱེན་བརྩེ་ནུས་པ་མ་ལུས་ཕུལ་ཕྱིན་ཞིང༌། །མཁྱེན་རབ་ཤེས་བྱའི་དོན་ལ་མངའ་བརྙེས་པའི། མཁྱེན་ལྡན་འགྲོ་བའི་དོན་མཛད་ཆོས་ཀྱི་རྗེ། ༣༠༥༽ །མཁྱེན་པའི་མངའ་བདག་བླ་མའི་ཞབས་ལ་འདུད། །ལེགས་སྐུ་བསོད་ནམས་བརྒྱ་ལས་གྲུབ་པའི་སྐུ། །ལེགས་བཤད་རྒྱ་མཚོ་སྙན་པར་སྒྲོག་པའི་གསུངས། །ལེགས་པར་བརྟགས་ཀྱང་སྐྱོན་དང་བྲལ་བའི་ཐུགས། །ལེགས་པའི་ལམ་སྟོན་བླ་མའི་ཞབས་ལ་འདུད། །ཁྱེད་ནི་འགྲོ་བའི་སྐྱབས་གནས་དམ་པ་དེ། །ཁྱེད་ཀྱི་མཚན་ཐོས་མཐོང་དང་རེག་པས་ཀྱང༌། །ཁྱེད་ཉིད་ལྟ་བུའི་འགྲོ་དོན་ནུས་པ་དང༌། །ཁྱེད་བཞིན་ཆོས་ཀྱི་མཚན་ཉིད་རབ་རྟོགས་ཤོག

།སྡུག་བསྔལ་གྱིས་གཟིར་འཁོར་བའི་སེམས་ཅན་ཀུན། །སྡུག་བསྔལ་འདམ་ཆུད་སླར་ཡང་ཆགས་པ་ལ། །སྡུག་བསྔལ་ཀུན་ལས་སྐྱབས་མཛད་ཁྱོད་ཀྱིས་ནི། །སྡུག་བསྔལ་འདི་ལས་ཐར་བར་མཛད་དུ་གསོལ། །ས་དང་ལམ་རྣམས་རིམ་གྱིས་བགྲོད་པ་དང། །ས་ལམ་བར་ཆད་འགལ་རྐྱེན་ཀུན་ཞི་ནས། །ས་བཅུའི་བྱང་སེམས་ཀུན་དང་དགོངས་པ་མཉམ། །ས་གསུམ་སྐྱེ་དགུའི་འདྲེན་པར་བདག་གྱུར་ཅིག །རྣམ་གསུམ་ཚུལ་ཁྲིམས་ ༣༠༦༽གོ་ཆ་རབ་བགོས་ཏེ། །རྣམ་མང་འགྲོ་བློའི་སྐལ་བ་དང་འཚམས་པར། །རྣམ་དག་ཆོས་ཀྱི་བདུད་རྩིས་སྨིན་བྱས་ཤིང༌། །རྣམ་མཁྱེན་ས་ལ་རང་གཞན་ཀུན་འགྲོད་ཤོག 

དེ་ལྟར་འདི་དག་རྣམས་ནི་རང་ལོ་བཅུ་ནས་བཅུ་དགུའི་བར་སྐབས་རྣམས་སུ་བརྩམས་པའི་སྡེ་མཚན་ཡིན་ཚེ་སྤྱིར་བདག་འདྲ་ཐོས་བསམ་གྱི་ནོར་གྱིས་དབེན་ཅིང༌། ཁྱད་པར་ན་གཞོན་བྱིས་པའི་རྩོམ་པར་སོང་བའི་དབང་གིས་ཟློས་དང་འགལ་རྨོངས་ཀྱི་ཆ་ཅི་མཆིས་ཐམས་ཅད་མཁྱེན་པའི་སྤྱན་ལྡན་རྣམས་ལ་བཟོད་པར་གསོལ་ཞེས་རང་ཉིད་སྙིང་ཐག་པ་ནས་གསོལ་བ་འདེབས་པ་ལགས།། མངྒ་ལཾ།། 
༣༣༡༽ ༄༅། གསང་སྔགས་ནང་གཏོར་གྱི་ངག་འདོན་བདུད་རྩིའི་རླབས་ཕྲེང་ཞེས་བྱ་བ་བཞུགས་སོ། ༣༣༢༽ ཨོྃ་ཨཱ་ཧཱུྃ། མཁའ་དང་མཉམ་པའི་གཏོར་སྣོད་རྒྱ་ཆེ་བར། །གཏོར་མའི་ངོ་བོ་བདུད་རྩིའི་རྒྱ་མཚོ་ཆེ། །ཕྱི་ནང་ཉེར་མཆོད་ལྔ་དང་སྒེག་སོགས་བརྒྱད། །རྒྱལ་སྲས་རིན་ཆེན་བདུན་དང་བཀྲ་ཤིས་རྫས། །ཤ་ལྔ་བདུད་རྩི་ལྔ་དང་འདོད་ཡོན་ལྔ༌། །སྨན་རག་གཏོར་མཆོད་ཕྱི་ནང་གསང་མཆོད་སོགས། །མདོར་ན་སྣང་ཞིང་སྲིད་པའི་མཆོད་པའི་རིགས། །དངོས་འབྱོར་བཤམས་དང་ཡིད་སྤྲུལ་དཔག་མེད་པ། །སོ་སོར་གང་ལ་ཅི་འདོད་ཚིམ་བྱེད་པའི། །ཟག་མེད་བདུད་རྩིའི་རྒྱ་མཚོ་ཆེན་པོར་གྱུར། །ཨོྃ་ཨཱ་ཧཱུྃ། མཆོད་འོས་སྐྱབས་ཀྱི་དམ་ ༣༣༣༽པ་དཀོན་མཆོག་གསུམ། །རྒྱལ་བ་དགོངས་རྒྱུད་རིག་འཛིན་བརྡ་ཡི་རྒྱུད། །གང་་ཟག་སྙན་རྒྱུད་བཀའ་གཏེར་བཤད་སྒྲུབ་རྒྱུད། །དཔལ་ལྡན་རྩ་རྒྱུད་བླ་མའི་ཚོགས་རྣམས་ལ། །སྨན་རག་གཏོར་ཚོགས་མཆོད་པ་འདི་འབུལ་གྱི། །བཞེས་ནས་བདག་ཅག་སྐལ་ལྡན་སྒྲུབ་མཆོག་ལ། །སྐུ་གསུང་ཐུགས་ཀྱི་བྱིན་གྱིས་བརླབ་ནས་ཀྱང༌། །ལུས་ངག་ཡིད་གསུམ་སྨིན་ཅིང་གྲོལ་བར་མཛོད། །དངོས་གྲུབ་སྩོལ་མཛད་ཡི་དམ་ཞི་ཁྲོའི་ཚོགས། །ཕ་རྒྱུད་མ་རྒྱུད་གཉིས་མེད་ཟུང་འཇུག་རྒྱུད། །བྱ་སྤྱོད་རྣལ་འབྱོར་རྒྱུད་སྡེའི་ལྷ། །སྤྱི་དང་བྱེ་བྲག་དཀྱིལ་འཁོར་ལྷ་ཚོགས་ལ། ༣༣༤༽ སྨན་རག་གཏོར་ཚོགས་མཆོད་པ་འདི་འབུལ་གྱི། །བཞེས་ནས་བདག་སོགས་མོས་པའི་བུ་རྣམས་ལ། །མཆོག་དང་ཐུན་མོང་དངོས་གྲུབ་སྩོལ་བ་དང༌། །རྣམ་བཞིའི་ཕྲིན་ལས་སྩོལ་མེད་འགྲུབ་པར་མཛོད། །བར་ཆད་བསལ་མཛད་མ་སྲིང་མཁའ་འགྲོའི་ཚོགས། །རྡོ་རྗེ་རིན་ཆེན་པདྨ་ལས་ཀྱི་རིགས། །ཕྱི་ནང་གནས་ཡུལ་དུད་ཕྲོད་ལ་གནས་པའི། །ལས་དང་ཡེ་ཤེས་ཌ་ཀིའི་ཚོགས་རྣམས་ལ། །སྨན་རག་གཏོར་ཚོགས་མཆོད་པ་འདི་འབུལ་གྱི། །བཞེས་ནས་རྣལ་འབྱོར་བསྒྲུབ་མཆོག་བདག་ཅག་གི་ །མི་མཐུན་ཉེརའཚེ་བར་ཆད་ཀུན་ཞི་ཞིང༌། །མཆོག་ཐུན་འདོད་དགུ་འབྱུང་བར་མཛད་དུ་གསོལ། །བསྟན་པ་བསྲུང་མཛད་ཆོས་སྐྱོང་དམ་ཅན་ཚོགས། །རྒྱལ་བའི་སྤྱན་སྔར་ཁས་བླངས་དམ་བཅས་ཤིང༌། །དྲག་ཤུགས་སྟོབས་ཀྱིས་གདུག་པའི་དགྲ་བགེགས་སྒྲོལ། །སྨན་རག་གཏོར་ཚོགས་མཆོད་པ་འདི་འབུལ་གྱི། །བཞེས་ནས་རྣལ་འབྱོར་བདག་

༣༣༥༽ ཅག་འཁོར་བཅས་ཀྱི། །བཅོལ་བའི་ལས་རྣམས་ཐོགས་མེད་བསྒྲུབ་པ་དང༌། །བསྟན་ལ་སྡང་བའི་དགྲ་བགེགས་བསྒྲལ་དུ་གསོལ། །གཞན་ཡང་རྒྱལ་བ་པདྨ་ཐོད་ཕྲེང་གིས། །དམ་ལ་བཏགས་ཤིང་བཀའ་བསྒོ་གཉེར་གཏད་པའི། །བསྟན་མ་བཅུ་གཉིས་དགེ་བསྙེན་ཉེར་གཅིག་སོགས། །གནས་སྲུང་གཏེར་སྲུང་ཡུལ་ལྷ་གཞི་བདག་ལ། །སྨན་རག་གཏོར་ཚོགས༴ བཞེས་ནས་བདག་ཅག་གཞི་བྱེད་གར་གནས་ཀྱང༌། །རུ་ང་ཕྲག་དོག་གདུག་རྩུབ་ཀུན་ཞི་ནས། །ཆོས་མཐུན་ལས་ཀྱི་གདོང་གྲོགས་མཛད་དུ་གསོལ། །སྲིད་པའི་རྩེ་ནས་དམྱལ་ཁམས་ཡན་ཆད་ཀྱི། །སྣང་ཞིང་སྲིད་པའི་སྐྱེ་འགྲོ་ཕོ་མོའི་ཚོགས། །རིས་དྲུག་ཕ་མ་བགེགས་རིགས་ལན་ཆགས་སོགས། །སྙིང་རྗེའི་ཡུལ་གྱུར་སེམས་ཅན་ཐམས་ཅད་ལ། །འདོད་ཡོན་ལོངས་སྤྱོད་མཆོད་སྦྱིན་རྒྱ་ཆེན་འདིས། །ཇི་ལྟར་འདོད་པའི་རེ་བ་སྐོངས་ནས་ཀྱང༌། ། ༣༣༦༽ རང་རང་ལས་ཀྱི་སྡུག་བསྔལ་ཀུན་ཞི་ནས། །བླ་མེད་་བྱང་ཆུབ་མྱུར་དུ་ཐོབ་གྱུར་ཅིག་ དེ་ལྟར་མཆོད་སྦྱིན་རྒྱ་ཆེན་འདི་བགྱིས་མཐུས། །འཇིག་རྟེན་ཁམས་ཀུན་བདེ་སྐྱིད་ཕུན་ཚོགས་ཤིང༌། །མཚོན་འཁྲུག་ནད་ཡམས་མུ་གེ་ཀུན་ཞི་ནས། །འགྲོ་ཀུན་འདོད་དགུ་ཀུན་འབྱུང་ཆོས་ལྡན་ཤོག་ །བྱེ་བྲག་ཏུ་ཡང་རྒྱལ་བསྟན་རིན་པོ་ཆེ། །མི་ནུབ་ཕྱོགས་མཐར་ཁྱབ་ཅིང་རྒྱས་པ་དང༌། །སྡེ་འཛིན་སྐྱེས་བུ་སྐུ་ཚེ་ཕྲིན་ལས་འཕེལ།

།བསྟན་འགྲོའི་དོན་བཟང་རླབས་ཆེན་འབྱུང་བར་ཤོག་ །ཁྱད་པར་བདག་སོགས་དཔོན་སློབ་འཁོར་བཅས་ཀྱི། །མི་མཐུན་བར་ཆད་དགྲ་འདྲེ་ཀུན་ཞི་ཞིང༌། །མཐུན་རྐྱེན་ཆོས་ལྡན་ཡིད་བཞིན་འགྲུབ་ནས་ཀྱང༌། །མཐར་ཐུག་ཧེ་རུ་ཀ་དཔལ་སར་ཕྱིན་ཤོག་ གཞན་ཡང་བསྔོ་སྨོན་འདོད་གསོལ་ཅི་རིགས་བྱས་ཀྱང་རུང་ངོ༌། ༈ ཚོགས་རྫོགས་སྒྲིབ་གཉིས་མ་ལུས་བྱང་བ་དང༌། །གནས་སྐབས་མཐར་ཐུག་བར་ཆད་ཞི་བའི་ཕྱིར། །གསང་སྔགས་ནང་གཏོར་ཉུང་ངུར་བསྡུས་པ་ཞིག་ དགོས་ཞེས་དད་ལྡན་འགའ་ཡིས་བསྐུལ་བའི་ངོར། །མཁས་མཆོག་པདྨ་ལེགས་གྲུབ་སྩལ་གྱིས་སྦྱར། །དགེ་བས་མཁའ་མཉམ་འགྲོ་བའི་ཚོགས་རྣམས་ཀུན། །རིམ་གཉིས་ཟབ་མོའི་དོན་ལ་གནས་བྱང་ཤིང༌། །དོན་གཉིས་མྱུར་གྲུབ་སྐུགཉིས་མངོན་གྱུར་ཤོག་ 
༢༠༡༽

༄༅། རིག་འཛིན་རཏྣ་གླིང་པའི་གཏེར་ཁ་ཕུར་པ་ཡང་གསང་བླ་མེད་ཀྱི་བསྙེན་བསྒྲུབ་དམིགས་རིམ་ཟིན་བྲིས་ལགས་སོ།། ༢༠༢༽ དཔལ་ཆེན་རྡོ་རྗེ་གཞོན་ནུས་ལ་བཏུད་ནས། དེ་ཡི་བསྒྲུབ་པའི་རིམ་པ་མདོར་བསྡུས་བྲི། དབེན་ཞིང་ཉམས་དགའི་གནས་སུ་མཚམས་བཅད་ལ། འབྲུ་ཡི་ཚོམ་བུ་གཅིག་མཐར་བཅུ་ཡི་བསྐོར། དབུས་སུ་སེང་ཕུར་མཐའ་མར་མཆོད་གཏོར་རིགས། ཇི་ལྟར་འབྱོར་བཤམས་སྐྱབས་སེམས་སྔོན་བཏང་ལ། སྟོང་ཉིད་ངང་ལས་རང་རིག་ཡི་གེ་ཧཱུྃ། མཐིང་ནག་གཅིག་གི་རོལ་རྩལ་ཆོ་འཕྲུལ་ལས། དུར་ཁྲོད་འཇིགས་པའི་གཞལ་ཡས་བསྲུང་གུར་བཅས། དེ་དབུས་བདུད་བཞི་པད་ཉིར་ཧཱུྃ་དེ་བབས། འོད་འཕྲོས་རྒྱལ་བ་ ༢༠༣༽མཆོད་ཅིང་གདོན་ཆགས་བཅད། ཚུར་འདུས་ཡོངས་གྱུར་བདག་ཉིད་དཔལ་ཆེན་སྐུ། མཐིང་ནག་གཡས་དཀར་གཡོན་དམར་ཕྱག་དྲུག་གི། གཡས་གཉིས་རྡོ་རྗེ་རྩེ་དགུ་རྩེ་ལྔ་དང༌། གཡོན་གཉིས་མེ་དཔུང་ཆེ་དང་ཁ་ཊྃ་ག འོག་མ་གཡས་གཡོན་ཐལ་སྦྱར་ཕུར་བུ་དྲིལ། ཞབས་བཞི་བརྐྱང་བསྐུམ་དུར་ཁྲོད་ཆས་ཀྱིས་བརྗིད། ཡུམ་ཆེན་སྔོ་སྐྱ་ཨུཏྤལ་ཐོད་ཁྲག་བསྣམས། གཉིེས་མེད་འཁྲིལ་སྦྱོར་གར་དགུའི་ཉམས་ལྡན་པའི། དཔྲལ་བར་ཧཱུྃ་ཀར་དཔུང་གཡས་རྣམ་པར་རྒྱལ། དཔུང་གཡོན་དབྱུག་སྔོན་མགྲིན་ ༢༠༤༽པར་རྟ་མཆོག་དཔལ། ཐུགས་ཀར་གཤིན་རྗེ་ལྟེ་གོང་བདུད་རྩི་འཁྱིལ། ལྟེ་བར་མི་གཡོ་བརླ་གཡས་འདོད་པའི་རྒྱལ། བརླ་གཡོན་ཁམས་སུམ་གསང་བར་སྟོབས་པོ་ཆེ། ཀུན་ཀྱང་མཐིང་ནག་གཡས་གཡོན་དཀར་དམར་ཞལ། ཕྱག་དྲུག་འོག་ཉིས་ཕུར་འདྲིལ་གོང་མ་བཞི། མཚོན་ཆ་སྣ་ཚོགས་འཛིན་ཅིང་ཡུམ་རྣམས་ཀྱང༌། མཐིང་སྐྲ་དྲིལ་བུ་ཐོད་ཁྲག་འཛིན་པར་བསྐྱེད། ཀུན་གྱི་གནས་གསུམ་འབྲུ་གསུམ་འོད་འཕྲོས་པས། སངས་རྒྱས་བྱང་སེམས་ཡེ་ཤེས་སེམས་དཔའི་ཚོགས། སྤྱན་དྲངས་དབྱེར་མེད་ཐིམ་ཞིང་སླར་འོད་འཕྲོས། རིགས་ལྔས་དབང་བསྐུར་དངོས་གྲུབ་སྩོལ་ལམཛད་པའི། རིགས་ལྔའི་ལྷ་ཚོགས་ཀུན་གྱིས་དབུ་བརྒྱན་བསམ། བདག་གི་ཐུགས་དཀར་ཉི་སྟོང་རྡོ་རྗེ་ནི།

ཚོན་གང་ལྟེ་བར་ཧཱུྃ་མཐིང་མཐའ་བསྐོར་དུ། ཨོཾ་བཛྲ་ཀི་ལི་ཀཱི་ལ་ཡ་སརྦ་བིགྷྣན་བམ་ཧཱུྃ་ཕཊཿབཻ་ཌཱུར་ཕྲེང་བ་ལྟ་བུ་འཁོར་དམིགས་བཟླ། མདུན་གྱི་དཀྱིལ་འཁོར་སེང་ཕུར་བཅས་ ༢༠༥༽པ་ལའང༌། བདག་བསྐྱེད་ཇི་ལྟ་བ་བཞིན་བསྒོམ་བྱ་ཞིང༌། བདག་ཉིད་ཐུགས་ལས་འོད་འཕྲོས་མདུན་བསྐྱེད་ཀྱི། ཐུགས་ཀའི་སྔགས་ལ་ཕོག་པས་དེ་ལས་འོད། དཔག་མེད་འཕྲོས་ནས་རྒྱལ་ཀུན་མཐུ་ནུས་རྣམས། འབྲུམ་ཚུལ་དུ་ཚུར་བསྡུས་བདག་ལ་ཐིམ། མཆོག་མཐུན་དངོས་གྲུབ་ཐོབ་དམིགས་འབྲུ་འབུམ་བཟླས། ཕྱག་མཚན་རྙེད་དང་འཕུར་དང་གདོན་ཐུལ་རྟགས། སྣ་ཚོགས་འཆར་འགྱུར་ཞེན་ འཛིན་མེད་པ་གནང༌། བསྙེན་ཐེམ་བསྒྲུབ་པའི་དམིགས་པ་འདི་ལྟར་བྱ། བདག་མདུན་དམིགས་རིམ་གཞན་ཀུན་གོང་བཞིན་ལས། བདག་གི་ཐུགས་ཀའི་སྔགས་ཕྲེང་ཞལ་ནས་འཐོན། མདུན་བསྐྱེད་ཞལ་ཞུགས་སྐུ་ཡི་དབྱིབས་རྒྱུད་ནས། ལྟེ་བ་ནས་འཐོན་བདག་སྐྱེད་ལྟེ་བར་ཞུགས། དབྱིབས་བརྒྱུད་སླར་ཡང་ཞལ་ནས་གོང་བཞིན་བརྒྱུད། དེ་ལྟར་འགལ་མེད་ལྟར་བསྐོར་དེ་ལས་འོད། ཕྱིར་ ༢༠༦༽འཕྲོས་གདུག་པ་ཚར་བཅད་ཕྲིན་ལས་བཞི། ཐོག་མེད་འགྲུབ་བསམ་དེ་ཡིས་སྔགས་འདི་བཟླ། ཨོཾ་བཛྲ་ཀི་ལི་ཀི་ལ་ཡ། ཛཿཧཱུྃ་བྃ་ཧོ་ཀ་ཏེ་ཀ་ཏེ། ཛ་ཡེ་བི་ཛ་ཡེ། ཨ་ཙི་{ ཨ་ལས་ཛ་དག་པར་བཤད། }ཏེ་ཨ་པ་ར་ཙི་ཏོ། མཱ་ར་ཡེ་ན་པྲ་མ་རྟ་ན་ཡེ། སརྦ་བིགྷ་ན་བྃ་ཧཱུྃ་ཕཊ། འབུམ་མམ་ཁྲིའམ་གསུམ་ཁྲི་བསྒྲུས་ནས་འགྲུབ། དེ་ནས་ལས་སྦྱོར་དམིགས་པ་འདི་ལྟ་སྟེ། བདག་ཉིད་ཡབ་ཀྱི་ཞལ་ནས་སྔགས་ཕྲེང་ཐོན། ཡུམ་གྱི་ཞལ་ཞུགས་གསང་བའི་པདྨོ་ནས། བདག་གི་གསང་རྡོར་སྦུབ་བརྒྱུད་སླར་ཞལ་འཐོན། དེ་ལྟར་འཁོར་དམིགས་འོད་འཕྲོས་གོང་ལྟར་ལས། ཕྲིན་ལས་ཇི་ལྟར་འདོད་པ་འགྲུབ་དམིགས་ཤིང༌། ཁྲི་ཚོད་གཅིག་གིས་ངེས་པར་འགྲུབ་པར་གསུངས། དེ་ལྟར་བསྙེན་བསྒྲུབ་ལས་སྦྱོར་ཐམས་ཅད་ཀྱི། ཐུན་འཇོག་དུས་སུ་བདག་མདུན་ལྷ་ཚོགས་ཀུན། བདག་ཐུགས་ཧཱུྃ་ལ་བསྡུ་ཞིང་དེ་ཉིད་ཀྱང༌། དམིགས་མེད་རྒྱས་གདབ་སླར་ཡང་

༢༠༧༽རྒྱུད་ལྡན་གྱི། སྤྱོད་ལམ་ཀུན་ཏུ་ལྷ་ཡི་ང་རྒྱལ་བྱ། དགེ་ཀུན་འགྲོ་ལ་བསྔོ་ཞིང་སེམས་སྐྱེད་བསྒོམ། སྒྲུབ་ཕུར་ལུས་ལ་འབྲལ་མེད་བཅང་བར་བྱ། དེ་ལྟར་འདི་ནི་གསང་བསྒྲུབ་སོར་གཞག་ཉིད། གོ་བདེར་བཀོད་པའི་དགེ་བས་འགྲོ་ཀུན་ཤོག ཅེས་པ་འདི། ཆོས་ཉིད་ལ་མོས་པའི་རྣལ་འབྱོར་ཤཱི་ལ་ལྷ་དྲས་ནན་གྱིས་བསྐུལ་ངོར་བཀོད་པའོ། མངྒ་ལཾ།། ༢༠༨༽ 